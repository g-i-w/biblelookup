<!DOCTYPE html>
<html lang="grc">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Η Καινή Διαθήκη ΠΡΟΣ ΡΩΜΑΙΟΥΣ 11</title>
<meta name="keywords" content="Η Καινή Διαθήκη, grc, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ΠΡΟΣ ΡΩΜΑΙΟΥΣ</a></li>
<li><a href='ROM10.htm'>&lt;</a></li>
<li><a href='ROM.htm'>11</a></li>
<li><a href='ROM12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='p'> <span class="verse" id="V1">1&#160;</span>Λέγω οὖν, μὴ ἀπώσατο ὁ Θεὸς τὸν λαὸν αὐτοῦ; Μὴ γένοιτο. Καὶ γὰρ ἐγὼ Ἰσραηλίτης εἰμί, ἐκ σπέρματος Ἀβραάμ, φυλῆς Βενιαμίν.  <span class="verse" id="V2">2&#160;</span>Οὐκ ἀπώσατο ὁ Θεὸς τὸν λαὸν αὐτοῦ ὃν προέγνω. Ἢ οὐκ οἴδατε ἐν Ἠλίᾳ τί λέγει ἡ γραφή; Ὡς ἐντυγχάνει τῷ Θεῷ κατὰ τοῦ Ἰσραήλ, λέγων,  <span class="verse" id="V3">3&#160;</span>Κύριε, τοὺς προφήτας σου ἀπέκτειναν, καὶ τὰ θυσιαστήριά σου κατέσκαψαν· κἀγὼ ὑπελείφθην μόνος, καὶ ζητοῦσι τὴν ψυχήν μου.  <span class="verse" id="V4">4&#160;</span>Ἀλλὰ τί λέγει αὐτῷ ὁ χρηματισμός; Κατέλιπον ἐμαυτῷ ἑπτακισχιλίους ἄνδρας, οἵτινες οὐκ ἔκαμψαν γόνυ τῇ Βάαλ.  <span class="verse" id="V5">5&#160;</span>Οὕτως οὖν καὶ ἐν τῷ νῦν καιρῷ λεῖμμα κατ᾿ ἐκλογὴν χάριτος γέγονεν.  <span class="verse" id="V6">6&#160;</span>Εἰ δὲ χάριτι, οὐκέτι ἐξ ἔργων· ἐπεὶ ἡ χάρις οὐκέτι γίνεται χάρις. Εἰ δὲ ἐξ ἔργων, οὐκέτι ἐστὶ χάρις· ἐπεὶ τὸ ἔργον οὐκέτι ἐστὶν ἔργον. </div><div class='p'> <span class="verse" id="V7">7&#160;</span>Τί οὖν; Ὃ ἐπιζητεῖ Ἰσραήλ, τούτου οὐκ ἐπέτυχεν, ἡ δὲ ἐκλογὴ ἐπέτυχεν, οἱ δὲ λοιποὶ ἐπωρώθησαν·  <span class="verse" id="V8">8&#160;</span>καθὼς γέγραπται, </div><div class='b'> &#160; </div><div class='q'>Ἔδωκεν αὐτοῖς ὁ Θεὸς πνεῦμα κατανύξεως, </div><div class='q'>ὀφθαλμοὺς τοῦ μὴ βλέπειν, </div><div class='q'>καὶ ὦτα τοῦ μὴ ἀκούειν, </div><div class='q'>ἕως τῆς σήμερον ἡμέρας. </div><div class='b'> &#160; </div><div class='m'> <span class="verse" id="V9">9&#160;</span>Καὶ Δαβὶδ λέγει, </div><div class='b'> &#160; </div><div class='q'>Γενηθήτω ἡ τράπεζα αὐτῶν εἰς παγίδα καὶ εἰς θήραν, </div><div class='q'>καὶ εἰς σκάνδαλον, καὶ εἰς ἀνταπόδομα αὐτοῖς· </div><div class='q'> <span class="verse" id="V10">10&#160;</span>σκοτισθήτωσαν οἱ ὀφθαλμοὶ αὐτῶν τοῦ μὴ βλέπειν, </div><div class='q'>καὶ τὸν νῶτον αὐτῶν διὰ παντὸς σύγκαμψον. </div><div class='b'> &#160; </div><div class='p'> <span class="verse" id="V11">11&#160;</span>Λέγω οὖν, μὴ ἔπταισαν ἵνα πέσωσι; Μὴ γένοιτο· ἀλλὰ τῷ αὐτῶν παραπτώματι ἡ σωτηρία τοῖς ἔθνεσιν, εἰς τὸ παραζηλῶσαι αὐτούς.  <span class="verse" id="V12">12&#160;</span>Εἰ δὲ τὸ παράπτωμα αὐτῶν πλοῦτος κόσμου, καὶ τὸ ἥττημα αὐτῶν πλοῦτος ἐθνῶν, πόσῳ μᾶλλον τὸ πλήρωμα αὐτῶν; </div><div class='p'> <span class="verse" id="V13">13&#160;</span>Ὑμῖν γὰρ λέγω τοῖς ἔθνεσιν. Ἐφ᾿ ὅσον μέν εἰμι ἐγὼ ἐθνῶν ἀπόστολος, τὴν διακονίαν μου δοξάζω·  <span class="verse" id="V14">14&#160;</span>εἴ πως παραζηλώσω μου τὴν σάρκα, καὶ σώσω τινὰς ἐξ αὐτῶν.  <span class="verse" id="V15">15&#160;</span>Εἰ γὰρ ἡ ἀποβολὴ αὐτῶν καταλλαγὴ κόσμου, τίς ἡ πρόσληψις, εἰ μὴ ζωὴ ἐκ νεκρῶν;  <span class="verse" id="V16">16&#160;</span>Εἰ δὲ ἡ ἀπαρχὴ ἁγία, καὶ τὸ φύραμα· καὶ εἰ ἡ ῥίζα ἁγία, καὶ οἱ κλάδοι. </div><div class='p'> <span class="verse" id="V17">17&#160;</span>Εἰ δέ τινες τῶν κλάδων ἐξεκλάσθησαν, σὺ δὲ ἀγριέλαιος ὢν ἐνεκεντρίσθης ἐν αὐτοῖς, καὶ συγκοινωνὸς τῆς ῥίζης καὶ τῆς πιότητος τῆς ἐλαίας ἐγένου,  <span class="verse" id="V18">18&#160;</span>μὴ κατακαυχῶ τῶν κλάδων· εἰ δὲ κατακαυχᾶσαι, οὐ σὺ τὴν ῥίζαν βαστάζεις, ἀλλ᾿ ἡ ῥίζα σέ.  <span class="verse" id="V19">19&#160;</span>Ἐρεῖς οὖν, Ἐξεκλάσθησαν οἱ κλάδοι, ἵνα ἐγὼ ἐγκεντρισθῶ.  <span class="verse" id="V20">20&#160;</span>Καλῶς· τῇ ἀπιστίᾳ ἐξεκλάσθησαν, σὺ δὲ τῇ πίστει ἕστηκας. Μὴ ὑψηλοφρόνει, ἀλλὰ φοβοῦ·  <span class="verse" id="V21">21&#160;</span>εἰ γὰρ ὁ Θεὸς τῶν κατὰ φύσιν κλάδων οὐκ ἐφείσατο, μήπως οὐδέ σου φείσηται.  <span class="verse" id="V22">22&#160;</span>Ἴδε οὖν χρηστότητα καὶ ἀποτομίαν Θεοῦ· ἐπὶ μὲν τοὺς πεσόντας, ἀποτομίαν· ἐπὶ δὲ σὲ, χρηστότητα, ἐὰν ἐπιμείνῃς τῇ χρηστότητι· ἐπεὶ καὶ σὺ ἐκκοπήσῃ.  <span class="verse" id="V23">23&#160;</span>Καὶ ἐκεῖνοι δέ, ἐὰν μὴ ἐπιμείνωσι τῇ ἀπιστίᾳ, ἐγκεντρισθήσονται· δυνατὸς γάρ ἐστιν ὁ Θεός πάλιν ἐγκεντρίσαι αὐτούς.  <span class="verse" id="V24">24&#160;</span>Εἰ γὰρ σὺ ἐκ τῆς κατὰ φύσιν ἐξεκόπης ἀγριελαίου, καὶ παρὰ φύσιν ἐνεκεντρίσθης εἰς καλλιέλαιον, πόσῳ μᾶλλον οὗτοι, οἱ κατὰ φύσιν, ἐγκεντρισθήσονται τῇ ἰδίᾳ ἐλαίᾳ; </div><div class='p'> <span class="verse" id="V25">25&#160;</span>Οὐ γὰρ θέλω ὑμᾶς ἀγνοεῖν, ἀδελφοί, τὸ μυστήριον τοῦτο, ἵνα μὴ ἦτε παρ᾿ ἑαυτοῖς φρόνιμοι, ὅτι πώρωσις ἀπὸ μέρους τῷ Ἰσραὴλ γέγονεν, ἄχρις οὗ τὸ πλήρωμα τῶν ἐθνῶν εἰσέλθῃ·  <span class="verse" id="V26">26&#160;</span>καὶ οὕτω πᾶς Ἰσραὴλ σωθήσεται· καθὼς γέγραπται, </div><div class='b'> &#160; </div><div class='q'>Ἥξει ἐκ Σιὼν ὁ ῥυόμενος, </div><div class='q'>καὶ ἀποστρέψει ἀσεβείας ἀπὸ Ἰακώβ· </div><div class='q'> <span class="verse" id="V27">27&#160;</span>καὶ αὕτη αὐτοῖς ἡ παρ᾿ ἐμοῦ διαθήκη, </div><div class='q'>ὅταν ἀφέλωμαι τὰς ἁμαρτίας αὐτῶν. </div><div class='b'> &#160; </div><div class='m'> <span class="verse" id="V28">28&#160;</span>Κατὰ μὲν τὸ εὐαγγέλιον, ἐχθροὶ δι᾿ ὑμᾶς· κατὰ δὲ τὴν ἐκλογήν, ἀγαπητοὶ διὰ τοὺς πατέρας.  <span class="verse" id="V29">29&#160;</span>Ἀμεταμέλητα γὰρ τὰ χαρίσματα καὶ ἡ κλῆσις τοῦ Θεοῦ.  <span class="verse" id="V30">30&#160;</span>Ὥσπερ γὰρ καὶ ὑμεῖς ποτὲ ἠπειθήσατε τῷ Θεῷ, νῦν δὲ ἠλεήθητε τῇ τούτων ἀπειθείᾳ·  <span class="verse" id="V31">31&#160;</span>οὕτω καὶ οὗτοι νῦν ἠπείθησαν, τῷ <a href="ROM11.htm#FN1" class="notemark">*<span class="popup"> ὑμετέρῳ ¦ ἡμετέρῳ ELZ</span></a>ὑμετέρῳ ἐλέει ἵνα καὶ αὐτοὶ ἐλεηθῶσι·  <span class="verse" id="V32">32&#160;</span>συνέκλεισε γὰρ ὁ Θεὸς τοὺς πάντας εἰς ἀπείθειαν, ἵνα τοὺς πάντας ἐλεήσῃ. </div><div class='p'> <span class="verse" id="V33">33&#160;</span>Ὦ βάθος πλούτου καὶ σοφίας καὶ γνώσεως Θεοῦ. Ὡς ἀνεξερεύνητα τὰ κρίματα αὐτοῦ, καὶ ἀνεξιχνίαστοι αἱ ὁδοὶ αὐτοῦ. </div><div class='b'> &#160; </div><div class='q'> <span class="verse" id="V34">34&#160;</span>Τίς γὰρ ἔγνω νοῦν Κυρίου; </div><div class='q'>Ἢ τίς σύμβουλος αὐτοῦ ἐγένετο; </div><div class='q'> <span class="verse" id="V35">35&#160;</span>Ἢ τίς προέδωκεν αὐτῷ, </div><div class='q'>καὶ ἀνταποδοθήσεται αὐτῷ; </div><div class='b'> &#160; </div><div class='m'> <span class="verse" id="V36">36&#160;</span>Ὅτι ἐξ αὐτοῦ καὶ δι᾿ αὐτοῦ καὶ εἰς αὐτὸν τὰ πάντα· αὐτῷ ἡ δόξα εἰς τοὺς αἰῶνας. Ἀμήν. </div><ul class='tnav'>
<li><a href='index.htm'>ΠΡΟΣ ΡΩΜΑΙΟΥΣ</a></li>
<li><a href='ROM10.htm'>&lt;</a></li>
<li><a href='ROM.htm'>11</a></li>
<li><a href='ROM12.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="ROM11.htm#V31">11:31</a>
 <span class="ft">ὑμετέρῳ ¦ ἡμετέρῳ ELZ</span></p>

<hr />
</div>
<div class="copyright">

<p align="center"><a href='copyright.htm'>Public Domain</a></p>
</div>
</div></body></html>
