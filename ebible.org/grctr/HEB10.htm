<!DOCTYPE html>
<html lang="grc">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Η Καινή Διαθήκη ΠΡΟΣ ΕΒΡΑΙΟΥΣ 10</title>
<meta name="keywords" content="Η Καινή Διαθήκη, grc, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ΠΡΟΣ ΕΒΡΑΙΟΥΣ</a></li>
<li><a href='HEB09.htm'>&lt;</a></li>
<li><a href='HEB.htm'>10</a></li>
<li><a href='HEB11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='p'> <span class="verse" id="V1">1&#160;</span>Σκιὰν γὰρ ἔχων ὁ νόμος τῶν μελλόντων ἀγαθῶν, οὐκ αὐτὴν τὴν εἰκόνα τῶν πραγμάτων, κατ᾿ ἐνιαυτὸν ταῖς αὐταῖς θυσίαις ἃς προσφέρουσιν εἰς τὸ διηνεκές, οὐδέποτε δύναται τοὺς προσερχομένους τελειῶσαι.  <span class="verse" id="V2">2&#160;</span> <a href="HEB10.htm#FN1" class="notemark">*<span class="popup"> Ἐπεὶ οὐκ ἂν … κεκαθαρμένους; ¦ Ἐπεὶ ἂν … κεκαθαρμένους. ELZ</span></a>Ἐπεὶ οὐκ ἂν ἐπαύσαντο προσφερόμεναι, διὰ τὸ μηδεμίαν ἔχειν ἔτι συνείδησιν ἁμαρτιῶν τοὺς λατρεύοντας, ἅπαξ κεκαθαρμένους;  <span class="verse" id="V3">3&#160;</span>Ἀλλ᾿ ἐν αὐταῖς ἀνάμνησις ἁμαρτιῶν κατ᾿ ἐνιαυτόν·  <span class="verse" id="V4">4&#160;</span>ἀδύνατον γὰρ αἷμα ταύρων καὶ τράγων ἀφαιρεῖν ἁμαρτίας. </div><div class='p'> <span class="verse" id="V5">5&#160;</span>Διὸ εἰσερχόμενος εἰς τὸν κόσμον λέγει, </div><div class='b'> &#160; </div><div class='q'>Θυσίαν καὶ προσφορὰν οὐκ ἠθέλησας, </div><div class='q'>σῶμα δὲ κατηρτίσω μοι· </div><div class='q'> <span class="verse" id="V6">6&#160;</span>ὁλοκαυτώματα καὶ περὶ ἁμαρτίας </div><div class='q'>οὐκ εὐδόκησας· </div><div class='q'> <span class="verse" id="V7">7&#160;</span>τότε εἶπον, Ἰδού, ἥκω — </div><div class='q'>ἐν κεφαλίδι βιβλίου γέγραπται περὶ ἐμοῦ — </div><div class='q'>τοῦ ποιῆσαι, ὁ Θεός, τὸ θέλημά σου. </div><div class='b'> &#160; </div><div class='m'> <span class="verse" id="V8">8&#160;</span>Ἀνώτερον λέγων ὅτι Θυσίαν καὶ προσφορὰν καὶ ὁλοκαυτώματα καὶ περὶ ἁμαρτίας οὐκ ἠθέλησας, οὐδὲ εὐδόκησας — αἵτινες κατὰ τὸν νόμον προσφέρονται —  <span class="verse" id="V9">9&#160;</span>τότε εἴρηκεν, Ἰδού, ἥκω τοῦ ποιῆσαι, ὁ Θεός, τὸ θέλημά σου. Ἀναιρεῖ τὸ πρῶτον, ἵνα τὸ δεύτερον στήσῃ.  <span class="verse" id="V10">10&#160;</span>Ἐν ᾧ θελήματι ἡγιασμένοι <a href="HEB10.htm#FN2" class="notemark">†<span class="popup"> ἐσμέν ¦ ἐσμὲν, οἱ ST</span></a>ἐσμέν διὰ τῆς προσφορᾶς τοῦ σώματος τοῦ Ἰησοῦ Χριστοῦ ἐφάπαξ. </div><div class='p'> <span class="verse" id="V11">11&#160;</span>Καὶ πᾶς μὲν ἱερεὺς ἕστηκε καθ᾿ ἡμέραν λειτουργῶν, καὶ τὰς αὐτὰς πολλάκις προσφέρων θυσίας, αἵτινες οὐδέποτε δύνανται περιελεῖν ἁμαρτίας·  <span class="verse" id="V12">12&#160;</span>αὐτὸς δὲ μίαν ὑπὲρ ἁμαρτιῶν προσενέγκας θυσίαν εἰς τὸ διηνεκές, ἐκάθισεν ἐν δεξιᾷ τοῦ Θεοῦ,  <span class="verse" id="V13">13&#160;</span>τὸ λοιπὸν ἐκδεχόμενος ἕως τεθῶσιν οἱ ἐχθροὶ αὐτοῦ ὑποπόδιον τῶν ποδῶν αὐτοῦ.  <span class="verse" id="V14">14&#160;</span>Μιᾷ γὰρ προσφορᾷ τετελείωκεν εἰς τὸ διηνεκὲς τοὺς ἁγιαζομένους. </div><div class='p'> <span class="verse" id="V15">15&#160;</span>Μαρτυρεῖ δὲ ἡμῖν καὶ τὸ πνεῦμα τὸ ἅγιον· μετὰ γὰρ τὸ προειρηκέναι, </div><div class='b'> &#160; </div><div class='q'> <span class="verse" id="V16">16&#160;</span>Αὕτη ἡ διαθήκη ἣν διαθήσομαι πρὸς αὐτοὺς </div><div class='q'>μετὰ τὰς ἡμέρας ἐκείνας, λέγει Κύριος, </div><div class='q'>διδοὺς νόμους μου ἐπὶ καρδίας αὐτῶν, </div><div class='q'>καὶ ἐπὶ τῶν διανοιῶν αὐτῶν ἐπιγράψω αὐτούς· </div><div class='b'> &#160; </div><div class='m'> <span class="verse" id="V17">17&#160;</span>καὶ </div><div class='b'> &#160; </div><div class='q'>τῶν ἁμαρτιῶν αὐτῶν καὶ τῶν ἀνομιῶν αὐτῶν οὐ μὴ μνησθῶ ἔτι. </div><div class='b'> &#160; </div><div class='m'> <span class="verse" id="V18">18&#160;</span>Ὅπου δὲ ἄφεσις τούτων, οὐκέτι προσφορὰ περὶ ἁμαρτίας. </div><div class='p'> <span class="verse" id="V19">19&#160;</span>Ἔχοντες οὖν, ἀδελφοί, παρρησίαν εἰς τὴν εἴσοδον τῶν ἁγίων ἐν τῷ αἵματι Ἰησοῦ,  <span class="verse" id="V20">20&#160;</span>ἣν ἐνεκαίνισεν ἡμῖν ὁδὸν πρόσφατον καὶ ζῶσαν, διὰ τοῦ καταπετάσματος, τοῦτ᾿ ἔστι, τῆς σαρκὸς αὐτοῦ,  <span class="verse" id="V21">21&#160;</span>καὶ ἱερέα μέγαν ἐπὶ τὸν οἶκον τοῦ Θεοῦ,  <span class="verse" id="V22">22&#160;</span>προσερχώμεθα μετὰ ἀληθινῆς καρδίας ἐν πληροφορίᾳ πίστεως, ἐρραντισμένοι τὰς καρδίας ἀπὸ συνειδήσεως <a href="HEB10.htm#FN3" class="notemark">‡<span class="popup"> πονηρᾶς, καὶ … καθαρῷ· ¦ πονηρᾶς· καὶ … καθαρῷ, ELZ</span></a>πονηρᾶς, καὶ λελουμένοι τὸ σῶμα ὕδατι καθαρῷ·  <span class="verse" id="V23">23&#160;</span>κατέχωμεν τὴν ὁμολογίαν τῆς ἐλπίδος ἀκλινῆ, πιστὸς γὰρ ὁ ἐπαγγειλάμενος·  <span class="verse" id="V24">24&#160;</span>καὶ κατανοῶμεν ἀλλήλους εἰς παροξυσμὸν ἀγάπης καὶ καλῶν ἔργων,  <span class="verse" id="V25">25&#160;</span>μὴ ἐγκαταλείποντες τὴν ἐπισυναγωγὴν ἑαυτῶν, καθὼς ἔθος τισίν, ἀλλὰ παρακαλοῦντες, καὶ τοσούτῳ μᾶλλον, ὅσῳ βλέπετε ἐγγίζουσαν τὴν ἡμέραν. </div><div class='p'> <span class="verse" id="V26">26&#160;</span>Ἑκουσίως γὰρ ἁμαρτανόντων ἡμῶν μετὰ τὸ λαβεῖν τὴν ἐπίγνωσιν τῆς ἀληθείας, οὐκέτι περὶ ἁμαρτιῶν ἀπολείπεται θυσία,  <span class="verse" id="V27">27&#160;</span>φοβερὰ δέ τις ἐκδοχὴ κρίσεως, καὶ πυρὸς ζῆλος ἐσθίειν μέλλοντος τοὺς ὑπεναντίους.  <span class="verse" id="V28">28&#160;</span>Ἀθετήσας τις νόμον Μωσέως χωρὶς οἰκτιρμῶν ἐπὶ δυσὶν ἢ τρισὶ μάρτυσιν ἀποθνῄσκει·  <span class="verse" id="V29">29&#160;</span>πόσῳ, δοκεῖτε, χείρονος ἀξιωθήσεται τιμωρίας ὁ τὸν υἱὸν τοῦ Θεοῦ καταπατήσας, καὶ τὸ αἷμα τῆς διαθήκης κοινὸν ἡγησάμενος ἐν ᾧ ἡγιάσθη, καὶ τὸ πνεῦμα τῆς χάριτος ἐνυβρίσας;  <span class="verse" id="V30">30&#160;</span>Οἴδαμεν γὰρ τὸν εἰπόντα, Ἐμοὶ ἐκδίκησις, ἐγὼ ἀνταποδώσω, λέγει Κύριος· καὶ πάλιν, Κύριος κρινεῖ τὸν λαὸν αὐτοῦ.  <span class="verse" id="V31">31&#160;</span>Φοβερὸν τὸ ἐμπεσεῖν εἰς χεῖρας Θεοῦ ζῶντος. </div><div class='p'> <span class="verse" id="V32">32&#160;</span>Ἀναμιμνῄσκεσθε δὲ τὰς πρότερον ἡμέρας, ἐν αἷς φωτισθέντες πολλὴν ἄθλησιν ὑπεμείνατε παθημάτων·  <span class="verse" id="V33">33&#160;</span>τοῦτο μέν, ὀνειδισμοῖς τε καὶ θλίψεσι θεατριζόμενοι· τοῦτο δέ, κοινωνοὶ τῶν οὕτως ἀναστρεφομένων γενηθέντες.  <span class="verse" id="V34">34&#160;</span>Καὶ γὰρ τοῖς δεσμοῖς μου συνεπαθήσατε, καὶ τὴν ἁρπαγὴν τῶν ὑπαρχόντων ὑμῶν μετὰ χαρᾶς προσεδέξασθε, γινώσκοντες ἔχειν ἐν ἑαυτοῖς κρείττονα ὕπαρξιν ἐν οὐρανοῖς καὶ μένουσαν.  <span class="verse" id="V35">35&#160;</span>Μὴ ἀποβάλητε οὖν τὴν παρρησίαν ὑμῶν, ἥτις ἔχει μισθαποδοσίαν μεγάλην.  <span class="verse" id="V36">36&#160;</span>Ὑπομονῆς γὰρ ἔχετε χρείαν, ἵνα τὸ θέλημα τοῦ Θεοῦ ποιήσαντες κομίσησθε τὴν ἐπαγγελίαν. </div><div class='b'> &#160; </div><div class='q'> <span class="verse" id="V37">37&#160;</span>Ἔτι γὰρ μικρὸν ὅσον ὅσον, </div><div class='q'>Ὁ ἐρχόμενος ἥξει, καὶ οὐ χρονιεῖ. </div><div class='q'> <span class="verse" id="V38">38&#160;</span>Ὁ δὲ δίκαιος ἐκ πίστεως ζήσεται· </div><div class='q'>καὶ ἐὰν ὑποστείληται, </div><div class='q'>οὐκ εὐδοκεῖ ἡ ψυχή μου ἐν αὐτῷ. </div><div class='b'> &#160; </div><div class='m'> <span class="verse" id="V39">39&#160;</span>Ἡμεῖς δὲ οὐκ ἐσμὲν ὑποστολῆς εἰς ἀπώλειαν, ἀλλὰ πίστεως εἰς περιποίησιν ψυχῆς. </div><ul class='tnav'>
<li><a href='index.htm'>ΠΡΟΣ ΕΒΡΑΙΟΥΣ</a></li>
<li><a href='HEB09.htm'>&lt;</a></li>
<li><a href='HEB.htm'>10</a></li>
<li><a href='HEB11.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="HEB10.htm#V2">10:2</a>
 <span class="ft">Ἐπεὶ οὐκ ἂν … κεκαθαρμένους; ¦ Ἐπεὶ ἂν … κεκαθαρμένους. ELZ</span></p>
<p class="f" id="FN2"><span class="notemark">†</span><a class="notebackref" href="HEB10.htm#V10">10:10</a>
 <span class="ft">ἐσμέν ¦ ἐσμὲν, οἱ ST</span></p>
<p class="f" id="FN3"><span class="notemark">‡</span><a class="notebackref" href="HEB10.htm#V22">10:22</a>
 <span class="ft">πονηρᾶς, καὶ … καθαρῷ· ¦ πονηρᾶς· καὶ … καθαρῷ, ELZ</span></p>

<hr />
</div>
<div class="copyright">

<p align="center"><a href='copyright.htm'>Public Domain</a></p>
</div>
</div></body></html>
