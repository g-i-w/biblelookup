<!DOCTYPE html>
<html lang="grc">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Η Καινή Διαθήκη ΚΑΤΑ ΛΟΥΚΑΝ 1</title>
<meta name="keywords" content="Η Καινή Διαθήκη, grc, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ΚΑΤΑ ΛΟΥΚΑΝ</a></li>
<li><a href='MRK16.htm'>&lt;</a></li>
<li><a href='LUK.htm'>1</a></li>
<li><a href='LUK02.htm'>&gt;</a></li>
</ul>
<div class="main">
<div class='mt'>ΕΥΑΓΓΕΛΙΟΝ </div><div class='mt'>ΤΟ ΚΑΤΑ ΛΟΥΚΑΝ  
</div><div class='chapterlabel' id="V0"> 1</div><div class='p'> <span class="verse" id="V1">1&#160;</span>Ἐπειδήπερ πολλοὶ ἐπεχείρησαν ἀνατάξασθαι διήγησιν περὶ τῶν πεπληροφορημένων ἐν ἡμῖν πραγμάτων,  <span class="verse" id="V2">2&#160;</span>καθὼς παρέδοσαν ἡμῖν οἱ ἀπ᾿ ἀρχῆς αὐτόπται καὶ ὑπηρέται γενόμενοι τοῦ λόγου,  <span class="verse" id="V3">3&#160;</span>ἔδοξε κἀμοί, παρηκολουθηκότι ἄνωθεν πᾶσιν ἀκριβῶς, καθεξῆς σοι γράψαι, κράτιστε Θεόφιλε,  <span class="verse" id="V4">4&#160;</span>ἵνα ἐπιγνῷς περὶ ὧν κατηχήθης λόγων τὴν ἀσφάλειαν. </div><div class='p'> <span class="verse" id="V5">5&#160;</span>Ἐγένετο ἐν ταῖς ἡμέραις Ἡρῴδου τοῦ βασιλέως τῆς Ἰουδαίας ἱερεύς τις ὀνόματι Ζαχαρίας, ἐξ ἐφημερίας Ἀβιά· καὶ ἡ γυνὴ αὐτοῦ ἐκ τῶν θυγατέρων Ἀαρών, καὶ τὸ ὄνομα αὐτῆς Ἐλισάβετ.  <span class="verse" id="V6">6&#160;</span>Ἦσαν δὲ δίκαιοι ἀμφότεροι ἐνώπιον τοῦ Θεοῦ, πορευόμενοι ἐν πάσαις ταῖς ἐντολαῖς καὶ δικαιώμασι τοῦ Κυρίου ἄμεμπτοι.  <span class="verse" id="V7">7&#160;</span>Καὶ οὐκ ἦν αὐτοῖς τέκνον, καθότι ἡ Ἐλισάβετ ἦν στεῖρα, καὶ ἀμφότεροι προβεβηκότες ἐν ταῖς ἡμέραις αὐτῶν ἦσαν. </div><div class='p'> <span class="verse" id="V8">8&#160;</span>Ἐγένετο δὲ ἐν τῷ ἱερατεύειν αὐτὸν ἐν τῇ τάξει τῆς ἐφημερίας αὐτοῦ ἔναντι τοῦ Θεοῦ,  <span class="verse" id="V9">9&#160;</span>κατὰ τὸ ἔθος τῆς ἱερατείας, ἔλαχε τοῦ θυμιᾶσαι εἰσελθὼν εἰς τὸν ναὸν τοῦ Κυρίου.  <span class="verse" id="V10">10&#160;</span>Καὶ πᾶν τὸ πλῆθος τοῦ λαοῦ ἦν προσευχόμενον ἔξω τῇ ὥρᾳ τοῦ θυμιάματος.  <span class="verse" id="V11">11&#160;</span>Ὤφθη δὲ αὐτῷ ἄγγελος Κυρίου, ἑστὼς ἐκ δεξιῶν τοῦ θυσιαστηρίου τοῦ θυμιάματος.  <span class="verse" id="V12">12&#160;</span>Καὶ ἐταράχθη Ζαχαρίας ἰδών, καὶ φόβος ἐπέπεσεν ἐπ᾿ αὐτόν.  <span class="verse" id="V13">13&#160;</span>Εἶπε δὲ πρὸς αὐτὸν ὁ ἄγγελος, Μὴ φοβοῦ, Ζαχαρία· διότι εἰσηκούσθη ἡ δέησίς σου, καὶ ἡ γυνή σου Ἐλισάβετ γεννήσει υἱόν σοι, καὶ καλέσεις τὸ ὄνομα αὐτοῦ Ἰωάννην.  <span class="verse" id="V14">14&#160;</span>Καὶ ἔσται χαρά σοι καὶ ἀγαλλίασις, καὶ πολλοὶ ἐπὶ τῇ γεννήσει αὐτοῦ χαρήσονται.  <span class="verse" id="V15">15&#160;</span>Ἔσται γὰρ μέγας ἐνώπιον τοῦ Κυρίου, καὶ οἶνον καὶ σίκερα οὐ μὴ πίῃ, καὶ πνεύματος ἁγίου πλησθήσεται ἔτι ἐκ κοιλίας μητρὸς αὐτοῦ.  <span class="verse" id="V16">16&#160;</span>Καὶ πολλοὺς τῶν υἱῶν Ἰσραὴλ ἐπιστρέψει ἐπὶ Κύριον τὸν Θεὸν αὐτῶν·  <span class="verse" id="V17">17&#160;</span>καὶ αὐτὸς προελεύσεται ἐνώπιον αὐτοῦ ἐν πνεύματι καὶ δυνάμει Ἠλίου, ἐπιστρέψαι καρδίας πατέρων ἐπὶ τέκνα, καὶ ἀπειθεῖς ἐν φρονήσει δικαίων, ἑτοιμάσαι Κυρίῳ λαὸν κατεσκευασμένον.  <span class="verse" id="V18">18&#160;</span>Καὶ εἶπε Ζαχαρίας πρὸς τὸν ἄγγελον, Κατὰ τί γνώσομαι τοῦτο; Ἐγὼ γάρ εἰμι πρεσβύτης, καὶ ἡ γυνή μου προβεβηκυῖα ἐν ταῖς ἡμέραις αὐτῆς.  <span class="verse" id="V19">19&#160;</span>Καὶ ἀποκριθεὶς ὁ ἄγγελος εἶπεν αὐτῷ, Ἐγώ εἰμι Γαβριὴλ ὁ παρεστηκὼς ἐνώπιον τοῦ Θεοῦ· καὶ ἀπεστάλην λαλῆσαι πρός σε, καὶ εὐαγγελίσασθαί σοι ταῦτα.  <span class="verse" id="V20">20&#160;</span>Καὶ ἰδού, ἔσῃ σιωπῶν καὶ μὴ δυνάμενος λαλῆσαι, ἄχρι ἧς ἡμέρας γένηται ταῦτα, ἀνθ᾿ ὧν οὐκ ἐπίστευσας τοῖς λόγοις μου, οἵτινες πληρωθήσονται εἰς τὸν καιρὸν αὐτῶν. </div><div class='p'> <span class="verse" id="V21">21&#160;</span>Καὶ ἦν ὁ λαὸς προσδοκῶν τὸν Ζαχαρίαν· καὶ ἐθαύμαζον ἐν τῷ χρονίζειν αὐτὸν ἐν τῷ ναῷ.  <span class="verse" id="V22">22&#160;</span>Ἐξελθὼν δὲ οὐκ ἠδύνατο λαλῆσαι αὐτοῖς· καὶ ἐπέγνωσαν ὅτι ὀπτασίαν ἑώρακεν ἐν τῷ ναῷ· καὶ αὐτὸς ἦν διανεύων αὐτοῖς, καὶ διέμενε κωφός.  <span class="verse" id="V23">23&#160;</span>Καὶ ἐγένετο, ὡς ἐπλήσθησαν αἱ ἡμέραι τῆς λειτουργίας αὐτοῦ, ἀπῆλθεν εἰς τὸν οἶκον αὐτοῦ. </div><div class='p'> <span class="verse" id="V24">24&#160;</span>Μετὰ δὲ ταύτας τὰς ἡμέρας συνέλαβεν Ἐλισάβετ ἡ γυνὴ αὐτοῦ, καὶ περιέκρυβεν ἑαυτὴν μῆνας πέντε, λέγουσα  <span class="verse" id="V25">25&#160;</span>ὅτι Οὕτω μοι πεποίηκεν ὁ Κύριος ἐν ἡμέραις αἷς ἐπεῖδεν ἀφελεῖν τὸ ὄνειδός μου ἐν ἀνθρώποις. </div><div class='p'> <span class="verse" id="V26">26&#160;</span>Ἐν δὲ τῷ μηνὶ τῷ ἕκτῳ ἀπεστάλη ὁ ἄγγελος Γαβριὴλ ὑπὸ τοῦ Θεοῦ εἰς πόλιν τῆς Γαλιλαίας, ᾗ ὄνομα <a href="LUK01.htm#FN1" class="notemark">*<span class="popup"> Ναζαρέθ ¦ Ναζαρέτ ST</span></a>Ναζαρέθ,  <span class="verse" id="V27">27&#160;</span>πρὸς παρθένον μεμνηστευμένην ἀνδρί, ᾧ ὄνομα Ἰωσήφ, ἐξ οἴκου Δαβίδ· καὶ τὸ ὄνομα τῆς παρθένου Μαριάμ.  <span class="verse" id="V28">28&#160;</span>Καὶ εἰσελθὼν ὁ ἄγγελος πρὸς αὐτὴν εἶπε, Χαῖρε, κεχαριτωμένη· ὁ Κύριος μετὰ σοῦ, εὐλογημένη σὺ ἐν γυναιξίν.  <span class="verse" id="V29">29&#160;</span>Ἡ δὲ ἰδοῦσα διεταράχθη ἐπὶ τῷ λόγῳ αὐτοῦ, καὶ διελογίζετο ποταπὸς εἴη ὁ ἀσπασμὸς οὗτος.  <span class="verse" id="V30">30&#160;</span>Καὶ εἶπεν ὁ ἄγγελος αὐτῇ, Μὴ φοβοῦ, Μαριάμ· εὗρες γὰρ χάριν παρὰ τῷ Θεῷ.  <span class="verse" id="V31">31&#160;</span>Καὶ ἰδού, συλλήψῃ ἐν γαστρί, καὶ τέξῃ υἱόν, καὶ καλέσεις τὸ ὄνομα αὐτοῦ Ἰησοῦν.  <span class="verse" id="V32">32&#160;</span>Οὗτος ἔσται μέγας, καὶ υἱὸς ὑψίστου κληθήσεται· καὶ δώσει αὐτῷ Κύριος ὁ Θεὸς τὸν θρόνον Δαβὶδ τοῦ πατρὸς αὐτοῦ,  <span class="verse" id="V33">33&#160;</span>καὶ βασιλεύσει ἐπὶ τὸν οἶκον Ἰακὼβ εἰς τοὺς αἰῶνας, καὶ τῆς βασιλείας αὐτοῦ οὐκ ἔσται τέλος.  <span class="verse" id="V34">34&#160;</span>Εἶπε δὲ Μαριὰμ πρὸς τὸν ἄγγελον, Πῶς ἔσται τοῦτο, ἐπεὶ ἄνδρα οὐ γινώσκω;  <span class="verse" id="V35">35&#160;</span>Καὶ ἀποκριθεὶς ὁ ἄγγελος εἶπεν αὐτῇ, Πνεῦμα ἅγιον ἐπελεύσεται ἐπὶ σέ, καὶ δύναμις ὑψίστου ἐπισκιάσει σοι· διὸ καὶ τὸ <a href="LUK01.htm#FN2" class="notemark">†<span class="popup"> γεννώμενον ¦ γεννώμενον ἐκ σοῦ SCR</span></a>γεννώμενον ἅγιον κληθήσεται υἱὸς Θεοῦ.  <span class="verse" id="V36">36&#160;</span>Καὶ ἰδού, Ἐλισάβετ ἡ συγγενής σου, καὶ αὐτὴ συνειληφυῖα υἱὸν ἐν γήρᾳ αὐτῆς· καὶ οὗτος μὴν ἕκτος ἐστὶν αὐτῇ τῇ καλουμένῃ στείρᾳ.  <span class="verse" id="V37">37&#160;</span>Ὅτι οὐκ ἀδυνατήσει παρὰ τῷ Θεῷ πᾶν ῥῆμα.  <span class="verse" id="V38">38&#160;</span>Εἶπε δὲ Μαριάμ, Ἰδού, ἡ δούλη Κυρίου· γένοιτό μοι κατὰ τὸ ῥῆμά σου. Καὶ ἀπῆλθεν ἀπ᾿ αὐτῆς ὁ ἄγγελος. </div><div class='p'> <span class="verse" id="V39">39&#160;</span>Ἀναστᾶσα δὲ Μαριὰμ ἐν ταῖς ἡμέραις ταύταις ἐπορεύθη εἰς τὴν ὀρεινὴν μετὰ σπουδῆς, εἰς πόλιν Ἰούδα,  <span class="verse" id="V40">40&#160;</span>καὶ εἰσῆλθεν εἰς τὸν οἶκον Ζαχαρίου, καὶ ἠσπάσατο τὴν Ἐλισάβετ.  <span class="verse" id="V41">41&#160;</span>Καὶ ἐγένετο ὡς ἤκουσεν ἡ Ἐλισάβετ τὸν ἀσπασμὸν τῆς Μαρίας, ἐσκίρτησε τὸ βρέφος ἐν τῇ κοιλίᾳ αὐτῆς· καὶ ἐπλήσθη πνεύματος ἁγίου ἡ Ἐλισάβετ,  <span class="verse" id="V42">42&#160;</span>καὶ ἀνεφώνησε φωνῇ μεγάλῃ, καὶ εἶπεν, Εὐλογημένη σὺ ἐν γυναιξί, καὶ εὐλογημένος ὁ καρπὸς τῆς κοιλίας σου.  <span class="verse" id="V43">43&#160;</span>Καὶ πόθεν μοι τοῦτο, ἵνα ἔλθῃ ἡ μήτηρ τοῦ Κυρίου μου πρός με;  <span class="verse" id="V44">44&#160;</span>Ἰδοὺ γάρ, ὡς ἐγένετο ἡ φωνὴ τοῦ ἀσπασμοῦ σου εἰς τὰ ὦτά μου, ἐσκίρτησεν ἐν ἀγαλλιάσει τὸ βρέφος ἐν τῇ κοιλίᾳ μου.  <span class="verse" id="V45">45&#160;</span>Καὶ μακαρία ἡ πιστεύσασα, ὅτι ἔσται τελείωσις τοῖς λελαλημένοις αὐτῇ παρὰ Κυρίου. </div><div class='p'> <span class="verse" id="V46">46&#160;</span>Καὶ εἶπε Μαριάμ, </div><div class='b'> &#160; </div><div class='q'>Μεγαλύνει ἡ ψυχή μου τὸν Κύριον, </div><div class='q'> <span class="verse" id="V47">47&#160;</span>καὶ ἠγαλλίασε τὸ πνεῦμά μου ἐπὶ τῷ Θεῷ τῷ σωτῆρί μου. </div><div class='q'> <span class="verse" id="V48">48&#160;</span>Ὅτι ἐπέβλεψεν ἐπὶ τὴν ταπείνωσιν τῆς δούλης αὐτοῦ. </div><div class='q'>Ἰδοὺ γάρ, ἀπὸ τοῦ νῦν μακαριοῦσί με πᾶσαι αἱ γενεαί. </div><div class='q'> <span class="verse" id="V49">49&#160;</span>Ὅτι ἐποίησέ μοι μεγαλεῖα ὁ δυνατός, </div><div class='q'>καὶ ἅγιον τὸ ὄνομα αὐτοῦ. </div><div class='q'> <span class="verse" id="V50">50&#160;</span>Καὶ τὸ ἔλεος αὐτοῦ εἰς γενεὰς γενεῶν </div><div class='q'>τοῖς φοβουμένοις αὐτόν. </div><div class='q'> <span class="verse" id="V51">51&#160;</span>Ἐποίησε κράτος ἐν βραχίονι αὐτοῦ· </div><div class='q'>διεσκόρπισεν ὑπερηφάνους διανοίᾳ καρδίας αὐτῶν. </div><div class='q'> <span class="verse" id="V52">52&#160;</span>Καθεῖλε δυνάστας ἀπὸ θρόνων, </div><div class='q'>καὶ ὕψωσε ταπεινούς. </div><div class='q'> <span class="verse" id="V53">53&#160;</span>Πεινῶντας ἐνέπλησεν ἀγαθῶν, </div><div class='q'>καὶ πλουτοῦντας ἐξαπέστειλε κενούς. </div><div class='q'> <span class="verse" id="V54">54&#160;</span>Ἀντελάβετο Ἰσραὴλ παιδὸς αὐτοῦ, </div><div class='q'>μνησθῆναι ἐλέους, </div><div class='q'> <span class="verse" id="V55">55&#160;</span>καθὼς ἐλάλησε πρὸς τοὺς πατέρας ἡμῶν, </div><div class='q'>τῷ Ἀβραὰμ καὶ τῷ σπέρματι αὐτοῦ εἰς τὸν αἰῶνα. </div><div class='b'> &#160; </div><div class='p'> <span class="verse" id="V56">56&#160;</span>Ἔμεινε δὲ Μαριὰμ σὺν αὐτῇ ὡσεὶ μῆνας τρεῖς, καὶ ὑπέστρεψεν εἰς τὸν οἶκον αὐτῆς. </div><div class='p'> <span class="verse" id="V57">57&#160;</span>Τῇ δὲ Ἐλισάβετ ἐπλήσθη ὁ χρόνος τοῦ τεκεῖν αὐτήν, καὶ ἐγέννησεν υἱόν.  <span class="verse" id="V58">58&#160;</span>Καὶ ἤκουσαν οἱ περίοικοι καὶ οἱ συγγενεῖς αὐτῆς ὅτι ἐμεγάλυνε Κύριος τὸ ἔλεος αὐτοῦ μετ᾿ αὐτῆς, καὶ συνέχαιρον αὐτῇ.  <span class="verse" id="V59">59&#160;</span>Καὶ ἐγένετο ἐν τῇ ὀγδόῃ ἡμέρᾳ, ἦλθον περιτεμεῖν τὸ παιδίον· καὶ ἐκάλουν αὐτὸ ἐπὶ τῷ ὀνόματι τοῦ πατρὸς αὐτοῦ Ζαχαρίαν.  <span class="verse" id="V60">60&#160;</span>Καὶ ἀποκριθεῖσα ἡ μήτηρ αὐτοῦ εἶπεν, Οὐχί, ἀλλὰ κληθήσεται Ἰωάννης.  <span class="verse" id="V61">61&#160;</span>Καὶ εἶπον πρὸς αὐτὴν ὅτι Οὐδείς ἐστιν ἐν τῇ συγγενείᾳ σου ὃς καλεῖται τῷ ὀνόματι τούτῳ.  <span class="verse" id="V62">62&#160;</span>Ἐνένευον δὲ τῷ πατρὶ αὐτοῦ, τὸ τί ἂν θέλοι καλεῖσθαι αὐτόν.  <span class="verse" id="V63">63&#160;</span>Καὶ αἰτήσας πινακίδιον ἔγραψε, λέγων, Ἰωάννης ἐστὶ τὸ ὄνομα αὐτοῦ· καὶ ἐθαύμασαν πάντες.  <span class="verse" id="V64">64&#160;</span>Ἀνεῴχθη δὲ τὸ στόμα αὐτοῦ παραχρῆμα καὶ ἡ γλῶσσα αὐτοῦ, καὶ ἐλάλει εὐλογῶν τὸν Θεόν.  <span class="verse" id="V65">65&#160;</span>Καὶ ἐγένετο ἐπὶ πάντας φόβος τοὺς περιοικοῦντας αὐτούς· καὶ ἐν ὅλῃ τῇ ὀρεινῇ τῆς Ἰουδαίας διελαλεῖτο πάντα τὰ ῥήματα ταῦτα.  <span class="verse" id="V66">66&#160;</span>Καὶ ἔθεντο πάντες οἱ ἀκούσαντες ἐν τῇ καρδίᾳ αὐτῶν, λέγοντες, Τί ἄρα τὸ παιδίον τοῦτο ἔσται; Καὶ χεὶρ Κυρίου ἦν μετ᾿ αὐτοῦ. </div><div class='p'> <span class="verse" id="V67">67&#160;</span>Καὶ Ζαχαρίας ὁ πατὴρ αὐτοῦ ἐπλήσθη πνεύματος ἁγίου, καὶ προεφήτευσε, λέγων, </div><div class='b'> &#160; </div><div class='q'> <span class="verse" id="V68">68&#160;</span>Εὐλογητὸς Κύριος ὁ Θεὸς τοῦ Ἰσραήλ, </div><div class='q'>ὅτι ἐπεσκέψατο καὶ ἐποίησε λύτρωσιν τῷ λαῷ αὐτοῦ, </div><div class='q'> <span class="verse" id="V69">69&#160;</span>καὶ ἤγειρε κέρας σωτηρίας ἡμῖν </div><div class='q'>ἐν τῷ οἴκῳ Δαβὶδ τοῦ παιδὸς αὐτοῦ — </div><div class='q'> <span class="verse" id="V70">70&#160;</span>καθὼς ἐλάλησε διὰ στόματος τῶν ἁγίων τῶν ἀπ᾿ αἰῶνος προφητῶν αὐτοῦ — </div><div class='q'> <span class="verse" id="V71">71&#160;</span>σωτηρίαν ἐξ ἐχθρῶν ἡμῶν, </div><div class='q'>καὶ ἐκ χειρὸς πάντων τῶν μισούντων ἡμᾶς· </div><div class='q'> <span class="verse" id="V72">72&#160;</span>ποιῆσαι ἔλεος μετὰ τῶν πατέρων ἡμῶν, </div><div class='q'>καὶ μνησθῆναι διαθήκης ἁγίας αὐτοῦ, </div><div class='q'> <span class="verse" id="V73">73&#160;</span>ὅρκον ὃν ὤμοσε πρὸς Ἀβραὰμ τὸν πατέρα ἡμῶν, </div><div class='q'>τοῦ δοῦναι ἡμῖν,  <span class="verse" id="V74">74&#160;</span>ἀφόβως, ἐκ χειρὸς τῶν ἐχθρῶν ἡμῶν ῥυσθέντας, </div><div class='q'>λατρεύειν αὐτῷ  <span class="verse" id="V75">75&#160;</span>ἐν ὁσιότητι καὶ δικαιοσύνῃ </div><div class='q'>ἐνώπιον αὐτοῦ πάσας τὰς ἡμέρας τῆς ζωῆς ἡμῶν. </div><div class='q'> <span class="verse" id="V76">76&#160;</span>Καὶ σύ, παιδίον, προφήτης ὑψίστου κληθήσῃ· </div><div class='q'>προπορεύσῃ γὰρ πρὸ προσώπου Κυρίου ἑτοιμάσαι ὁδοὺς αὐτοῦ· </div><div class='q'> <span class="verse" id="V77">77&#160;</span>τοῦ δοῦναι γνῶσιν σωτηρίας τῷ λαῷ αὐτοῦ </div><div class='q'>ἐν ἀφέσει ἁμαρτιῶν αὐτῶν, </div><div class='q'> <span class="verse" id="V78">78&#160;</span>διὰ σπλάγχνα ἐλέους Θεοῦ ἡμῶν, </div><div class='q'>ἐν οἷς ἐπεσκέψατο ἡμᾶς ἀνατολὴ ἐξ ὕψους, </div><div class='q'> <span class="verse" id="V79">79&#160;</span>ἐπιφᾶναι τοῖς ἐν σκότει καὶ σκιᾷ θανάτου καθημένοις, </div><div class='q'>τοῦ κατευθῦναι τοὺς πόδας ἡμῶν εἰς ὁδὸν εἰρήνης. </div><div class='b'> &#160; </div><div class='p'> <span class="verse" id="V80">80&#160;</span>Τὸ δὲ παιδίον ηὔξανε καὶ ἐκραταιοῦτο πνεύματι, καὶ ἦν ἐν ταῖς ἐρήμοις ἕως ἡμέρας ἀναδείξεως αὐτοῦ πρὸς τὸν Ἰσραήλ. </div><ul class='tnav'>
<li><a href='index.htm'>ΚΑΤΑ ΛΟΥΚΑΝ</a></li>
<li><a href='MRK16.htm'>&lt;</a></li>
<li><a href='LUK.htm'>1</a></li>
<li><a href='LUK02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="LUK01.htm#V26">1:26</a>
 <span class="ft">Ναζαρέθ ¦ Ναζαρέτ ST</span></p>
<p class="f" id="FN2"><span class="notemark">†</span><a class="notebackref" href="LUK01.htm#V35">1:35</a>
 <span class="ft">γεννώμενον ¦ γεννώμενον ἐκ σοῦ SCR</span></p>

<hr />
</div>
<div class="copyright">

<p align="center"><a href='copyright.htm'>Public Domain</a></p>
</div>
</div></body></html>
