
<html><head>
<title>Hebrew Old Testament - Ruth</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Ruth</h1>
<p class="verse">
1:1 ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב הוא ואשתו ושני בניו
<p class="verse">
1:2 ושם האיש אלימלך ושם אשתו נעמי ושם שני-בניו מחלון וכליון אפרתים מבית לחם יהודה ויבאו שדי-מואב ויהיו-שם
<p class="verse">
1:3 וימת אלימלך איש נעמי ותשאר היא ושני בניה
<p class="verse">
1:4 וישאו להם נשים מאביות שם האחת ערפה ושם השנית רות וישבו שם כעשר שנים
<p class="verse">
1:5 וימותו גם-שניהם מחלון וכליון ותשאר האשה משני ילדיה ומאישה
<p class="verse">
1:6 ותקם היא וכלתיה ותשב משדי מואב כי שמעה בשדה מואב כי-פקד יהוה את-עמו לתת להם לחם
<p class="verse">
1:7 ותצא מן-המקום אשר היתה-שמה ושתי כלתיה עמה ותלכנה בדרך לשוב אל-ארץ יהודה
<p class="verse">
1:8 ותאמר נעמי לשתי כלתיה לכנה שבנה אשה לבית אמה יעשה יהוה עמכם חסד כאשר עשיתם עם-המתים ועמדי
<p class="verse">
1:9 יתן יהוה לכם ומצאן מנוחה אשה בית אישה ותשק להן ותשאנה קולן ותבכינה
<p class="verse">
1:10 ותאמרנה-לה כי-אתך נשוב לעמך
<p class="verse">
1:11 ותאמר נעמי שבנה בנתי למה תלכנה עמי העוד-לי בנים במעי והיו לכם לאנשים
<p class="verse">
1:12 שבנה בנתי לכן כי זקנתי מהיות לאיש כי אמרתי יש-לי תקוה גם הייתי הלילה לאיש וגם ילדתי בנים
<p class="verse">
1:13 הלהן תשברנה עד אשר יגדלו הלהן תעגנה לבלתי היות לאיש אל בנתי כי-מר-לי מאד מכם כי-יצאה בי יד-יהוה
<p class="verse">
1:14 ותשנה קולן ותבכינה עוד ותשק ערפה לחמותה ורות דבקה בה
<p class="verse">
1:15 ותאמר הנה שבה יבמתך אל-עמה ואל-אלהיה שובי אחרי יבמתך
<p class="verse">
1:16 ותאמר רות אל-תפגעי-בי לעזבך לשוב מאחריך כי אל-אשר תלכי אלך ובאשר תליני אלין עמך עמי ואלהיך אלהי
<p class="verse">
1:17 באשר תמותי אמות ושם אקבר כה יעשה יהוה לי וכה יסיף כי המות יפריד ביני ובינך
<p class="verse">
1:18 ותרא כי-מתאמצת היא ללכת אתה ותחדל לדבר אליה
<p class="verse">
1:19 ותלכנה שתיהם עד-באנה בית לחם ויהי כבאנה בית לחם ותהם כל-העיר עליהן ותאמרנה הזאת נעמי
<p class="verse">
1:20 ותאמר אליהן אל-תקראנה לי נעמי קראן לי מרא כי-המר שדי לי מאד
<p class="verse">
1:21 אני מלאה הלכתי וריקם השיבני יהוה למה תקראנה לי נעמי ויהוה ענה בי ושדי הרע לי
<p class="verse">
1:22 ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים
<p class="verse">
2:1 ולנעמי מידע לאישה איש גבור חיל ממשפחת אלימלך ושמו בעז
<p class="verse">
2:2 ותאמר רות המואביה אל-נעמי אלכה-נא השדה ואלקטה בשבלים אחר אשר אמצא-חן בעיניו ותאמר לה לכי בתי
<p class="verse">
2:3 ותלך ותבוא ותלקט בשדה אחרי הקצרים ויקר מקרה חלקת השדה לבעז אשר ממשפחת אלימלך
<p class="verse">
2:4 והנה-בעז בא מבית לחם ויאמר לקוצרים יהוה עמכם ויאמרו לו יברכך יהוה
<p class="verse">
2:5 ויאמר בעז לנערו הנצב על-הקוצרים למי הנערה הזאת
<p class="verse">
2:6 ויען הנער הנצב על-הקוצרים ויאמר נערה מואביה היא השבה עם-נעמי משדה מואב
<p class="verse">
2:7 ותאמר אלקטה-נא ואספתי בעמרים אחרי הקוצרים ותבוא ותעמוד מאז הבקר ועד-עתה זה שבתה הבית מעט
<p class="verse">
2:8 ויאמר בעז אל-רות הלוא שמעת בתי אל-תלכי ללקט בשדה אחר וגם לא תעבורי מזה וכה תדבקין עם-נערתי
<p class="verse">
2:9 עיניך בשדה אשר-יקצרון והלכת אחריהן הלוא צויתי את-הנערים לבלתי נגעך וצמת והלכת אל-הכלים ושתית מאשר ישאבון הנערים
<p class="verse">
2:10 ותפל על-פניה ותשתחו ארצה ותאמר אליו מדוע מצאתי חן בעיניך להכירני ואנכי נכריה
<p class="verse">
2:11 ויען בעז ויאמר לה הגד הגד לי כל אשר-עשית את-חמותך אחרי מות אישך ותעזבי אביך ואמך וארץ מולדתך ותלכי אל-עם אשר לא-ידעת תמול שלשום
<p class="verse">
2:12 ישלם יהוה פעלך ותהי משכרתך שלמה מעם יהוה אלהי ישראל אשר-באת לחסות תחת-כנפיו
<p class="verse">
2:13 ותאמר אמצא-חן בעיניך אדני כי נחמתני וכי דברת על-לב שפחתך ואנכי לא אהיה כאחת שפחתיך
<p class="verse">
2:14 ויאמר לה בעז לעת האכל גשי הלם ואכלת מן-הלחם וטבלת פתך בחמץ ותשב מצד הקוצרים ויצבט-לה קלי ותאכל ותשבע ותתר
<p class="verse">
2:15 ותקם ללקט ויצו בעז את-נעריו לאמר גם בין העמרים תלקט ולא תכלימוה
<p class="verse">
2:16 וגם של-תשלו לה מן-הצבתים ועזבתם ולקטה ולא תגערו-בה
<p class="verse">
2:17 ותלקט בשדה עד-הערב ותחבט את אשר-לקטה ויהי כאיפה שערים
<p class="verse">
2:18 ותשא ותבוא העיר ותרא חמותה את אשר-לקטה ותוצא ותתן-לה את אשר-הותרה משבעה
<p class="verse">
2:19 ותאמר לה חמותה איפה לקטת היום ואנה עשית יהי מכירך ברוך ותגד לחמותה את אשר-עשתה עמו ותאמר שם האיש אשר עשיתי עמו היום בעז
<p class="verse">
2:20 ותאמר נעמי לכלתה ברוך הוא ליהוה אשר לא-עזב חסדו את-החיים ואת-המתים ותאמר לה נעמי קרוב לנו האיש מגאלנו הוא
<p class="verse">
2:21 ותאמר רות המואביה גם כי-אמר אלי עם-הנערים אשר-לי תדבקין עד אם-כלו את כל-הקציר אשר-לי
<p class="verse">
2:22 ותאמר נעמי אל-רות כלתה טוב בתי כי תצאי עם-נערותיו ולא יפגעו-בך בשדה אחר
<p class="verse">
2:23 ותדבק בנערות בעז ללקט עד-כלות קציר-השערים וקציר החטים ותשב את-חמותה
<p class="verse">
3:1 ותאמר לה נעמי חמותה בתי הלא אבקש-לך מנוח אשר ייטב-לך
<p class="verse">
3:2 ועתה הלא בעז מדעתנו אשר היית את-נערותיו הנה-הוא זרה את-גרן השערים הלילה
<p class="verse">
3:3 ורחצת וסכת ושמת שמלתך עליך וירדתי הגרן אל-תודעי לאיש עד כלתו לאכל ולשתות
<p class="verse">
3:4 ויהי בשכבו וידעת את-המקום אשר ישכב-שם ובאת וגלית מרגלתיו ושכבתי והוא יגיד לך את אשר תעשין
<p class="verse">
3:5 ותאמר אליה כל אשר-תאמרי אעשה
<p class="verse">
3:6 ותרד הגרן ותעש ככל אשר-צותה חמותה
<p class="verse">
3:7 ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב
<p class="verse">
3:8 ויהי בחצי הלילה ויחרד האיש וילפת והנה אשה שכבת מרגלתיו
<p class="verse">
3:9 ויאמר מי-את ותאמר אנכי רות אמתך ופרשת כנפך על-אמתך כי גאל אתה
<p class="verse">
3:10 ויאמר ברוכה את ליהוה בתי היטבת חסדך האחרון מן-הראשון לבלתי-לכת אחרי הבחורים אם-דל ואם-עשיר
<p class="verse">
3:11 ועתה בתי אל-תיראי כל אשר-תאמרי אעשה-לך כי יודע כל-שער עמי כי אשת חיל את
<p class="verse">
3:12 ועתה כי אמנם כי אם גאל אנכי וגם יש גאל קרוב ממני
<p class="verse">
3:13 ליני הלילה והיה בבקר אם-יגאלך טוב יגאל ואם-לא יחפץ לגאלך וגאלתיך אנכי חי-יהוה שכבי עד-הבקר
<p class="verse">
3:14 ותשכב מרגלתו עד-הבקר ותקם בטרום יכיר איש את-רעהו ויאמר אל-יודע כי-באה האשה הגרן
<p class="verse">
3:15 ויאמר הבי המטפחת אשר-עליך ואחזי-בה ותאחז בה וימד שש-שערים וישת עליה ויבא העיר
<p class="verse">
3:16 ותבוא אל-חמותה ותאמר מי-את בתי ותגד-לה את כל-אשר עשה-לה האיש
<p class="verse">
3:17 ותאמר שש-השערים האלה נתן לי כי אמר אל-תבואי ריקם אל-חמותך
<p class="verse">
3:18 ותאמר שבי בתי עד אשר תדעין איך יפל דבר כי לא ישקט האיש כי-אם-כלה הדבר היום
<p class="verse">
4:1 ובעז עלה השער וישב שם והנה הגאל עבר אשר דבר-בעז ויאמר סורה שבה-פה פלני אלמני ויסר וישב
<p class="verse">
4:2 ויקח עשרה אנשים מזקני העיר ויאמר שבו-פה וישבו
<p class="verse">
4:3 ויאמר לגאל חלקת השדה אשר לאחינו לאלימלך מכרה נעמי השבה משדה מואב
<p class="verse">
4:4 ואני אמרתי אגלה אזנך לאמר קנה נגד הישבים ונגד זקני עמי אם-תגאל גאל ואם-לא יגאל הגידה לי ואדע כי אין זולתך לגאול ואנכי אחריך ויאמר אנכי אגאל
<p class="verse">
4:5 ויאמר בעז ביום-קנותך השדה מיד נעמי ומאת רות המואביה אשת-המת קניתי להקים שם-המת על-נחלתו
<p class="verse">
4:6 ויאמר הגאל לא אוכל לגאול-לי פן-אשחית את-נחלתי גאל-לך אתה את-גאלתי כי לא-אוכל לגאל
<p class="verse">
4:7 וזאת לפנים בישראל על-הגאולה ועל-התמורה לקים כל-דבר שלף איש נעלו ונתן לרעהו וזאת התעודה בישראל
<p class="verse">
4:8 ויאמר הגאל לבעז קנה-לך וישלף נעלו
<p class="verse">
4:9 ויאמר בעז לזקנים וכל-העם עדים אתם היום כי קניתי את-כל-אשר לאלימלך ואת כל-אשר לכליון ומחלון מיד נעמי
<p class="verse">
4:10 וגם את-רות המאביה אשת מחלון קניתי לי לאשה להקים שם-המת על-נחלתו ולא-יכרת שם-המת מעם אחיו ומשער מקומו עדים אתם היום
<p class="verse">
4:11 ויאמרו כל-העם אשר-בשער והזקנים עדים יתן יהוה את-האשה הבאה אל-ביתך כרחל וכלאה אשר בנו שתיהם את-בית ישראל ועשה-חיל באפרתה וקרא-שם בבית לחם
<p class="verse">
4:12 ויהי ביתך כבית פרץ אשר-ילדה תמר ליהודה מן-הזרע אשר יתן יהוה לך מן-הנערה הזאת
<p class="verse">
4:13 ויקח בעז את-רות ותהי-לו לאשה ויבא אליה ויתן יהוה לה הריון ותלד בן
<p class="verse">
4:14 ותאמרנה הנשים אל-נעמי ברוך יהוה אשר לא השבית לך גאל היום ויקרא שמו בישראל
<p class="verse">
4:15 והיה לך למשיב נפש ולכלכל את-שיבתך כי כלתך אשר-אהבתך ילדתו אשר-היא טובה לך משבעה בנים
<p class="verse">
4:16 ותקח נעמי את-הילד ותשתהו בחיקה ותהי-לו לאמנת
<p class="verse">
4:17 ותקראנה לו השכנות שם לאמר ילד-בן לנעמי ותקראנה שמו עובד הוא אבי-ישי אבי דוד
<p class="verse">
4:18 ואלה תולדות פרץ פרץ הוליד את-חצרון
<p class="verse">
4:19 וחצרון הוליד את-רם ורם הוליד את-עמינדב
<p class="verse">
4:20 ועמינדב הוליד את-נחשון ונחשון הוליד את-שלמה
<p class="verse">
4:21 ושלמון הוליד את-בעז ובעז הוליד את-עובד
<p class="verse">
4:22 ועבד הוליד את-ישי וישי הוליד את-דוד
<p class="verse">

</body></html>
