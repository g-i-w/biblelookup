
<html><head>
<title>Hebrew Old Testament - Job</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Job</h1>
<p class="verse">
1:1 איש היה בארץ-עוץ איוב שמו והיה האיש ההוא תם וישר וירא אלהים וסר מרע
<p class="verse">
1:2 ויולדו לו שבעה בנים ושלוש בנות
<p class="verse">
1:3 ויהי מקנהו שבעת אלפי-צאן ושלשת אלפי גמלים וחמש מאות צמד-בקר וחמש מאות אתונות ועבדה רבה מאד ויהי האיש ההוא גדול מכל-בני-קדם
<p class="verse">
1:4 והלכו בניו ועשו משתה בית איש יומו ושלחו וקראו לשלשת אחיתיהם לאכל ולשתות עמהם
<p class="verse">
1:5 ויהי כי הקיפו ימי המשתה וישלח איוב ויקדשם והשכים בבקר והעלה עלות מספר כלם כי אמר איוב אולי חטאו בני וברכו אלהים בלבבם ככה יעשה איוב כל-הימים
<p class="verse">
1:6 ויהי היום ויבאו בני האלהים להתיצב על-יהוה ויבוא גם-השטן בתוכם
<p class="verse">
1:7 ויאמר יהוה אל-השטן מאין תבא ויען השטן את-יהוה ויאמר משוט בארץ ומהתהלך בה
<p class="verse">
1:8 ויאמר יהוה אל-השטן השמת לבך על-עבדי איוב כי אין כמהו בארץ איש תם וישר ירא אלהים וסר מרע
<p class="verse">
1:9 ויען השטן את-יהוה ויאמר החנם ירא איוב אלהים
<p class="verse">
1:10 הלא-את שכת בעדו ובעד-ביתו ובעד כל-אשר-לו מסביב מעשה ידיו ברכת ומקנהו פרץ בארץ
<p class="verse">
1:11 ואולם שלח-נא ידך וגע בכל-אשר-לו אם-לא על-פניך יברכך
<p class="verse">
1:12 ויאמר יהוה אל-השטן הנה כל-אשר-לו בידך רק אליו אל-תשלח ידך ויצא השטן מעם פני יהוה
<p class="verse">
1:13 ויהי היום ובניו ובנתיו אכלים ושתים יין בבית אחיהם הבכור
<p class="verse">
1:14 ומלאך בא אל-איוב ויאמר הבקר היו חרשות והאתנות רעות על-ידיהם
<p class="verse">
1:15 ותפל שבא ותקחם ואת-הנערים הכו לפי-חרב ואמלטה רק-אני לבדי להגיד לך
<p class="verse">
1:16 עוד זה מדבר וזה בא ויאמר אש אלהים נפלה מן-השמים ותבער בצאן ובנערים ותאכלם ואמלטה רק-אני לבדי להגיד לך
<p class="verse">
1:17 עוד זה מדבר וזה בא ויאמר כשדים שמו שלשה ראשים ויפשטו על-הגמלים ויקחום ואת-הנערים הכו לפי-חרב ואמלטה רק-אני לבדי להגיד לך
<p class="verse">
1:18 עד זה מדבר וזה בא ויאמר בניך ובנותיך אכלים ושתים יין בבית אחיהם הבכור
<p class="verse">
1:19 והנה רוח גדולה באה מעבר המדבר ויגע בארבע פנות הבית ויפל על-הנערים וימותו ואמלטה רק-אני לבדי להגיד לך
<p class="verse">
1:20 ויקם איוב ויקרע את-מעלו ויגז את-ראשו ויפל ארצה וישתחו
<p class="verse">
1:21 ויאמר ערם יצתי מבטן אמי וערם אשוב שמה יהוה נתן ויהוה לקח יהי שם יהוה מברך
<p class="verse">
1:22 בכל-זאת לא-חטא איוב ולא-נתן תפלה לאלהים
<p class="verse">
2:1 ויהי היום ויבאו בני האלהים להתיצב על-יהוה ויבוא גם-השטן בתכם להתיצב על-יהוה
<p class="verse">
2:2 ויאמר יהוה אל-השטן אי מזה תבא ויען השטן את-יהוה ויאמר משט בארץ ומהתהלך בה
<p class="verse">
2:3 ויאמר יהוה אל-השטן השמת לבך אל-עבדי איוב כי אין כמהו בארץ איש תם וישר ירא אלהים וסר מרע ועדנו מחזיק בתמתו ותסיתני בו לבלעו חנם
<p class="verse">
2:4 ויען השטן את-יהוה ויאמר עור בעד-עור וכל אשר לאיש יתן בעד נפשו
<p class="verse">
2:5 אולם שלח-נא ידך וגע אל-עצמו ואל-בשרו אם-לא אל-פניך יברכך
<p class="verse">
2:6 ויאמר יהוה אל-השטן הנו בידך אך את-נפשו שמר
<p class="verse">
2:7 ויצא השטן מאת פני יהוה ויך את-איוב בשחין רע מכף רגלו עד קדקדו
<p class="verse">
2:8 ויקח-לו חרש להתגרד בו והוא ישב בתוך-האפר
<p class="verse">
2:9 ותאמר לו אשתו עדך מחזיק בתמתך ברך אלהים ומת
<p class="verse">
2:10 ויאמר אליה כדבר אחת הנבלות תדברי גם את-הטוב נקבל מאת האלהים ואת-הרע לא נקבל בכל-זאת לא-חטא איוב בשפתיו
<p class="verse">
2:11 וישמעו שלשת רעי איוב את כל-הרעה הזאת הבאה עליו ויבאו איש ממקמו אליפז התימני ובלדד השוחי וצופר הנעמתי ויועדו יחדו לבוא לנוד-לו ולנחמו
<p class="verse">
2:12 וישאו את-עיניהם מרחוק ולא הכירהו וישאו קולם ויבכו ויקרעו איש מעלו ויזרקו עפר על-ראשיהם השמימה
<p class="verse">
2:13 וישבו אתו לארץ שבעת ימים ושבעת לילות ואין-דבר אליו דבר כי ראו כי-גדל הכאב מאד
<p class="verse">
3:1 אחרי-כן פתח איוב את-פיהו ויקלל את-יומו
<p class="verse">
3:2 ויען איוב ויאמר
<p class="verse">
3:3 יאבד יום אולד בו והלילה אמר הרה גבר
<p class="verse">
3:4 היום ההוא יהי חשך אל-ידרשהו אלוה ממעל ואל-תופע עליו נהרה
<p class="verse">
3:5 יגאלהו חשך וצלמות תשכן-עליו עננה יבעתהו כמרירי יום
<p class="verse">
3:6 הלילה ההוא יקחהו אפל אל-יחד בימי שנה במספר ירחים אל-יבא
<p class="verse">
3:7 הנה הלילה ההוא יהי גלמוד אל-תבא רננה בו
<p class="verse">
3:8 יקבהו אררי-יום העתידים ערר לויתן
<p class="verse">
3:9 יחשכו כוכבי נשפו יקו-לאור ואין ואל-יראה בעפעפי-שחר
<p class="verse">
3:10 כי לא סגר דלתי בטני ויסתר עמל מעיני
<p class="verse">
3:11 למה לא מרחם אמות מבטן יצאתי ואגוע
<p class="verse">
3:12 מדוע קדמוני ברכים ומה-שדים כי אינק
<p class="verse">
3:13 כי-עתה שכבתי ואשקוט ישנתי אז ינוח לי
<p class="verse">
3:14 עם-מלכים ויעצי ארץ הבנים חרבות למו
<p class="verse">
3:15 או עם-שרים זהב להם הממלאים בתיהם כסף
<p class="verse">
3:16 או כנפל טמון לא אהיה כעללים לא-ראו אור
<p class="verse">
3:17 שם רשעים חדלו רגז ושם ינוחו יגיעי כח
<p class="verse">
3:18 יחד אסירים שאננו לא שמעו קול נגש
<p class="verse">
3:19 קטן וגדול שם הוא ועבד חפשי מאדניו
<p class="verse">
3:20 למה יתן לעמל אור וחיים למרי נפש
<p class="verse">
3:21 המחכים למות ואיננו ויחפרהו ממטמונים
<p class="verse">
3:22 השמחים אלי-גיל ישישו כי ימצאו-קבר
<p class="verse">
3:23 לגבר אשר-דרכו נסתרה ויסך אלוה בעדו
<p class="verse">
3:24 כי-לפני לחמי אנחתי תבא ויתכו כמים שאגתי
<p class="verse">
3:25 כי פחד פחדתי ויאתיני ואשר יגרתי יבא לי
<p class="verse">
3:26 לא שלותי ולא שקטתי ולא-נחתי ויבא רגז
<p class="verse">
4:1 ויען אליפז התימני ויאמר
<p class="verse">
4:2 הנסה דבר אליך תלאה ועצר במלין מי יוכל
<p class="verse">
4:3 הנה יסרת רבים וידים רפות תחזק
<p class="verse">
4:4 כושל יקימון מליך וברכים כרעות תאמץ
<p class="verse">
4:5 כי עתה תבוא אליך ותלא תגע עדיך ותבהל
<p class="verse">
4:6 הלא יראתך כסלתך תקותך ותם דרכיך
<p class="verse">
4:7 זכר-נא מי הוא נקי אבד ואיפה ישרים נכחדו
<p class="verse">
4:8 כאשר ראיתי חרשי און וזרעי עמל יקצרהו
<p class="verse">
4:9 מנשמת אלוה יאבדו ומרוח אפו יכלו
<p class="verse">
4:10 שאגת אריה וקול שחל ושני כפירים נתעו
<p class="verse">
4:11 ליש אבד מבלי-טרף ובני לביא יתפרדו
<p class="verse">
4:12 ואלי דבר יגנב ותקח אזני שמץ מנהו
<p class="verse">
4:13 בשעפים מחזינות לילה בנפל תרדמה על-אנשים
<p class="verse">
4:14 פחד קראני ורעדה ורב עצמותי הפחיד
<p class="verse">
4:15 ורוח על-פני יחלף תסמר שערת בשרי
<p class="verse">
4:16 יעמד ולא-אכיר מראהו תמונה לנגד עיני דממה וקול אשמע
<p class="verse">
4:17 האנוש מאלוה יצדק אם מעשהו יטהר-גבר
<p class="verse">
4:18 הן בעבדיו לא יאמין ובמלאכיו ישים תהלה
<p class="verse">
4:19 אף שכני בתי-חמר אשר-בעפר יסודם ידכאום לפני-עש
<p class="verse">
4:20 מבקר לערב יכתו מבלי משים לנצח יאבדו
<p class="verse">
4:21 הלא-נסע יתרם בם ימותו ולא בחכמה
<p class="verse">
5:1 קרא-נא היש עונך ואל-מי מקדשים תפנה
<p class="verse">
5:2 כי-לאויל יהרג-כעש ופתה תמית קנאה
<p class="verse">
5:3 אני-ראיתי אויל משריש ואקוב נוהו פתאם
<p class="verse">
5:4 ירחקו בניו מישע וידכאו בשער ואין מציל
<p class="verse">
5:5 אשר קצירו רעב יאכל ואל-מצנים יקחהו ושאף צמים חילם
<p class="verse">
5:6 כי לא-יצא מעפר און ומאדמה לא-יצמח עמל
<p class="verse">
5:7 כי-אדם לעמל יולד ובני-רשף יגביהו עוף
<p class="verse">
5:8 אולם אני אדרש אל-אל ואל-אלהים אשים דברתי
<p class="verse">
5:9 עשה גדלות ואין חקר נפלאות עד-אין מספר
<p class="verse">
5:10 הנתן מטר על-פני-ארץ ושלח מים על-פני חוצות
<p class="verse">
5:11 לשום שפלים למרום וקדרים שגבו ישע
<p class="verse">
5:12 מפר מחשבות ערומים ולא-תעשינה ידיהם תושיה
<p class="verse">
5:13 לכד חכמים בערמם ועצת נפתלים נמהרה
<p class="verse">
5:14 יומם יפגשו-חשך וכלילה ימששו בצהרים
<p class="verse">
5:15 וישע מחרב מפיהם ומיד חזק אביון
<p class="verse">
5:16 ותהי לדל תקוה ועלתה קפצה פיה
<p class="verse">
5:17 הנה אשרי אנוש יוכחנו אלוה ומוסר שדי אל-תמאס
<p class="verse">
5:18 כי הוא יכאיב ויחבש ימחץ וידו תרפינה
<p class="verse">
5:19 בשש צרות יצילך ובשבע לא-יגע בך רע
<p class="verse">
5:20 ברעב פדך ממות ובמלחמה מידי חרב
<p class="verse">
5:21 בשוט לשון תחבא ולא-תירא משד כי יבוא
<p class="verse">
5:22 לשד ולכפן תשחק ומחית הארץ אל-תירא
<p class="verse">
5:23 כי עם-אבני השדה בריתך וחית השדה השלמה-לך
<p class="verse">
5:24 וידעת כי-שלום אהלך ופקדת נוך ולא תחטא
<p class="verse">
5:25 וידעת כי-רב זרעך וצאצאיך כעשב הארץ
<p class="verse">
5:26 תבוא בכלח אלי-קבר כעלות גדיש בעתו
<p class="verse">
5:27 הנה-זאת חקרנוה כן-היא שמענה ואתה דע-לך
<p class="verse">
6:1 ויען איוב ויאמר
<p class="verse">
6:2 לו שקול ישקל כעשי והיתי במאזנים ישאו-יחד
<p class="verse">
6:3 כי-עתה מחול ימים יכבד על-כן דברי לעו
<p class="verse">
6:4 כי חצי שדי עמדי אשר חמתם שתה רוחי בעותי אלוה יערכוני
<p class="verse">
6:5 הינהק-פרא עלי-דשא אם יגעה-שור על-בלילו
<p class="verse">
6:6 היאכל תפל מבלי-מלח אם-יש-טעם בריר חלמות
<p class="verse">
6:7 מאנה לנגוע נפשי המה כדוי לחמי
<p class="verse">
6:8 מי-יתן תבוא שאלתי ותקותי יתן אלוה
<p class="verse">
6:9 ויאל אלוה וידכאני יתר ידו ויבצעני
<p class="verse">
6:10 ותהי עוד נחמתי ואסלדה בחילה לא יחמול כי-לא כחדתי אמרי קדוש
<p class="verse">
6:11 מה-כחי כי-איחל ומה-קצי כי-אאריך נפשי
<p class="verse">
6:12 אם-כח אבנים כחי אם-בשרי נחוש
<p class="verse">
6:13 האם אין עזרתי בי ותשיה נדחה ממני
<p class="verse">
6:14 למס מרעהו חסד ויראת שדי יעזוב
<p class="verse">
6:15 אחי בגדו כמו-נחל כאפיק נחלים יעברו
<p class="verse">
6:16 הקדרים מני-קרח עלימו יתעלם-שלג
<p class="verse">
6:17 בעת יזרבו נצמתו בחמו נדעכו ממקומם
<p class="verse">
6:18 ילפתו ארחות דרכם יעלו בתהו ויאבדו
<p class="verse">
6:19 הביטו ארחות תמא הליכת שבא קוו-למו
<p class="verse">
6:20 בשו כי-בטח באו עדיה ויחפרו
<p class="verse">
6:21 כי-עתה הייתם לא תראו חתת ותיראו
<p class="verse">
6:22 הכי-אמרתי הבו לי ומכחכם שחדו בעדי
<p class="verse">
6:23 ומלטוני מיד-צר ומיד עריצים תפדוני
<p class="verse">
6:24 הורוני ואני אחריש ומה-שגיתי הבינו לי
<p class="verse">
6:25 מה-נמרצו אמרי-ישר ומה-יוכיח הוכח מכם
<p class="verse">
6:26 הלהוכח מלים תחשבו ולרוח אמרי נאש
<p class="verse">
6:27 אף-על-יתום תפילו ותכרו על-ריעכם
<p class="verse">
6:28 ועתה הואילו פנו-בי ועל-פניכם אם-אכזב
<p class="verse">
6:29 שבו-נא אל-תהי עולה ושבי עוד צדקי-בה
<p class="verse">
6:30 היש-בלשוני עולה אם-חכי לא-יבין הוות
<p class="verse">
7:1 הלא-צבא לאנוש על-ארץ וכימי שכיר ימיו
<p class="verse">
7:2 כעבד ישאף-צל וכשכיר יקוה פעלו
<p class="verse">
7:3 כן הנחלתי לי ירחי-שוא ולילות עמל מנו-לי
<p class="verse">
7:4 אם-שכבתי ואמרתי מתי אקום ומדד-ערב ושבעתי נדדים עדי-נשף
<p class="verse">
7:5 לבש בשרי רמה וגיש עפר עורי רגע וימאס
<p class="verse">
7:6 ימי קלו מני-ארג ויכלו באפס תקוה
<p class="verse">
7:7 זכר כי-רוח חיי לא-תשוב עיני לראות טוב
<p class="verse">
7:8 לא-תשורני עין ראי עיניך בי ואינני
<p class="verse">
7:9 כלה ענן וילך כן יורד שאול לא יעלה
<p class="verse">
7:10 לא-ישוב עוד לביתו ולא-יכירנו עוד מקמו
<p class="verse">
7:11 גם-אני לא אחשך פי אדברה בצר רוחי אשיחה במר נפשי
<p class="verse">
7:12 הים-אני אם-תנין כי-תשים עלי משמר
<p class="verse">
7:13 כי-אמרתי תנחמני ערשי ישא בשיחי משכבי
<p class="verse">
7:14 וחתתני בחלמות ומחזינות תבעתני
<p class="verse">
7:15 ותבחר מחנק נפשי מות מעצמותי
<p class="verse">
7:16 מאסתי לא-לעלם אחיה חדל ממני כי-הבל ימי
<p class="verse">
7:17 מה-אנוש כי תגדלנו וכי-תשית אליו לבך
<p class="verse">
7:18 ותפקדנו לבקרים לרגעים תבחננו
<p class="verse">
7:19 כמה לא-תשעה ממני לא-תרפני עד-בלעי רקי
<p class="verse">
7:20 חטאתי מה אפעל לך נצר האדם למה שמתני למפגע לך ואהיה עלי למשא
<p class="verse">
7:21 ומה לא-תשא פשעי ותעביר את-עוני כי-עתה לעפר אשכב ושחרתני ואינני
<p class="verse">
8:1 ויען בלדד השוחי ויאמר
<p class="verse">
8:2 עד-אן תמלל-אלה ורוח כביר אמרי-פיך
<p class="verse">
8:3 האל יעות משפט ואם-שדי יעות-צדק
<p class="verse">
8:4 אם-בניך חטאו-לו וישלחם ביד-פשעם
<p class="verse">
8:5 אם-אתה תשחר אל-אל ואל-שדי תתחנן
<p class="verse">
8:6 אם-זך וישר אתה כי-עתה יעיר עליך ושלם נות צדקך
<p class="verse">
8:7 והיה ראשיתך מצער ואחריתך ישגה מאד
<p class="verse">
8:8 כי-שאל-נא לדר רישון וכונן לחקר אבותם
<p class="verse">
8:9 כי-תמול אנחנו ולא נדע כי צל ימינו עלי-ארץ
<p class="verse">
8:10 הלא-הם יורוך יאמרו לך ומלבם יוצאו מלים
<p class="verse">
8:11 היגאה-גמא בלא בצה ישגה-אחו בלי-מים
<p class="verse">
8:12 עדנו באבו לא יקטף ולפני כל-חציר ייבש
<p class="verse">
8:13 כן ארחות כל-שכחי אל ותקות חנף תאבד
<p class="verse">
8:14 אשר-יקוט כסלו ובית עכביש מבטחו
<p class="verse">
8:15 ישען על-ביתו ולא יעמד יחזיק בו ולא יקום
<p class="verse">
8:16 רטב הוא לפני-שמש ועל גנתו ינקתו תצא
<p class="verse">
8:17 על-גל שרשיו יסבכו בית אבנים יחזה
<p class="verse">
8:18 אם-יבלענו ממקומו וכחש בו לא ראיתיך
<p class="verse">
8:19 הן-הוא משוש דרכו ומעפר אחר יצמחו
<p class="verse">
8:20 הן-אל לא ימאס-תם ולא-יחזיק ביד-מרעים
<p class="verse">
8:21 עד-ימלה שחוק פיך ושפתיך תרועה
<p class="verse">
8:22 שנאיך ילבשו-בשת ואהל רשעים איננו
<p class="verse">
9:1 ויען איוב ויאמר
<p class="verse">
9:2 אמנם ידעתי כי-כן ומה-יצדק אנוש עם-אל
<p class="verse">
9:3 אם-יחפץ לריב עמו לא-יעננו אחת מני-אלף
<p class="verse">
9:4 חכם לבב ואמיץ כח מי-הקשה אליו וישלם
<p class="verse">
9:5 המעתיק הרים ולא ידעו אשר הפכם באפו
<p class="verse">
9:6 המרגיז ארץ ממקומה ועמודיה יתפלצון
<p class="verse">
9:7 האמר לחרס ולא יזרח ובעד כוכבים יחתם
<p class="verse">
9:8 נטה שמים לבדו ודורך על-במתי ים
<p class="verse">
9:9 עשה-עש כסיל וכימה וחדרי תמן
<p class="verse">
9:10 עשה גדלות עד-אין חקר ונפלאות עד-אין מספר
<p class="verse">
9:11 הן יעבר עלי ולא אראה ויחלף ולא-אבין לו
<p class="verse">
9:12 הן יחתף מי ישיבנו מי-יאמר אליו מה-תעשה
<p class="verse">
9:13 אלוה לא-ישיב אפו תחתו שחחו עזרי רהב
<p class="verse">
9:14 אף כי-אנכי אעננו אבחרה דברי עמו
<p class="verse">
9:15 אשר אם-צדקתי לא אענה למשפטי אתחנן
<p class="verse">
9:16 אם-קראתי ויענני לא-אאמין כי-יאזין קולי
<p class="verse">
9:17 אשר-בשערה ישופני והרבה פצעי חנם
<p class="verse">
9:18 לא-יתנני השב רוחי כי ישבעני ממררים
<p class="verse">
9:19 אם-לכח אמיץ הנה ואם-למשפט מי יועידני
<p class="verse">
9:20 אם-אצדק פי ירשיעני תם-אני ויעקשני
<p class="verse">
9:21 תם-אני לא-אדע נפשי אמאס חיי
<p class="verse">
9:22 אחת היא על-כן אמרתי תם ורשע הוא מכלה
<p class="verse">
9:23 אם-שוט ימית פתאם למסת נקים ילעג
<p class="verse">
9:24 ארץ נתנה ביד-רשע פני-שפטיה יכסה אם-לא אפוא מי-הוא
<p class="verse">
9:25 וימי קלו מני-רץ ברחו לא-ראו טובה
<p class="verse">
9:26 חלפו עם-אניות אבה כנשר יטוש עלי-אכל
<p class="verse">
9:27 אם-אמרי אשכחה שיחי אעזבה פני ואבליגה
<p class="verse">
9:28 יגרתי כל-עצבתי ידעתי כי-לא תנקני
<p class="verse">
9:29 אנכי ארשע למה-זה הבל איגע
<p class="verse">
9:30 אם-התרחצתי במו-שלג והזכותי בבר כפי
<p class="verse">
9:31 אז בשחת תטבלני ותעבוני שלמותי
<p class="verse">
9:32 כי-לא-איש כמני אעננו נבוא יחדו במשפט
<p class="verse">
9:33 לא יש-בינינו מוכיח ישת ידו על-שנינו
<p class="verse">
9:34 יסר מעלי שבטו ואמתו אל-תבעתני
<p class="verse">
9:35 אדברה ולא איראנו כי לא-כן אנכי עמדי
<p class="verse">
10:1 נקטה נפשי בחיי אעזבה עלי שיחי אדברה במר נפשי
<p class="verse">
10:2 אמר אל-אלוה אל-תרשיעני הודיעני על מה-תריבני
<p class="verse">
10:3 הטוב לך כי-תעשק כי-תמאס יגיע כפיך ועל-עצת רשעים הופעת
<p class="verse">
10:4 העיני בשר לך אם-כראות אנוש תראה
<p class="verse">
10:5 הכימי אנוש ימיך אם-שנותיך כימי גבר
<p class="verse">
10:6 כי-תבקש לעוני ולחטאתי תדרוש
<p class="verse">
10:7 על-דעתך כי-לא ארשע ואין מידך מציל
<p class="verse">
10:8 ידיך עצבוני ויעשוני יחד סביב ותבלעני
<p class="verse">
10:9 זכר-נא כי-כחמר עשיתני ואל-עפר תשיבני
<p class="verse">
10:10 הלא כחלב תתיכני וכגבנה תקפיאני
<p class="verse">
10:11 עור ובשר תלבישני ובעצמות וגידים תסככני
<p class="verse">
10:12 חיים וחסד עשית עמדי ופקדתך שמרה רוחי
<p class="verse">
10:13 ואלה צפנת בלבבך ידעתי כי-זאת עמך
<p class="verse">
10:14 אם-חטאתי ושמרתני ומעוני לא תנקני
<p class="verse">
10:15 אם-רשעתי אללי לי וצדקתי לא-אשא ראשי שבע קלון וראה עניי
<p class="verse">
10:16 ויגאה כשחל תצודני ותשב תתפלא-בי
<p class="verse">
10:17 תחדש עדיך נגדי ותרב כעשך עמדי חליפות וצבא עמי
<p class="verse">
10:18 ולמה מרחם הצאתני אגוע ועין לא-תראני
<p class="verse">
10:19 כאשר לא-הייתי אהיה מבטן לקבר אובל
<p class="verse">
10:20 הלא-מעט ימי יחדל ישית ממני ואבליגה מעט
<p class="verse">
10:21 בטרם אלך ולא אשוב אל-ארץ חשך וצלמות
<p class="verse">
10:22 ארץ עיפתה כמו אפל צלמות ולא סדרים ותפע כמו-אפל
<p class="verse">
11:1 ויען צפר הנעמתי ויאמר
<p class="verse">
11:2 הרב דברים לא יענה ואם-איש שפתים יצדק
<p class="verse">
11:3 בדיך מתים יחרישו ותלעג ואין מכלם
<p class="verse">
11:4 ותאמר זך לקחי ובר הייתי בעיניך
<p class="verse">
11:5 ואולם מי-יתן אלוה דבר ויפתח שפתיו עמך
<p class="verse">
11:6 ויגד-לך תעלמות חכמה כי-כפלים לתושיה ודע כי-ישה לך אלוה מעונך
<p class="verse">
11:7 החקר אלוה תמצא אם עד-תכלית שדי תמצא
<p class="verse">
11:8 גבהי שמים מה-תפעל עמקה משאול מה-תדע
<p class="verse">
11:9 ארכה מארץ מדה ורחבה מני-ים
<p class="verse">
11:10 אם-יחלף ויסגיר ויקהיל ומי ישיבנו
<p class="verse">
11:11 כי-הוא ידע מתי-שוא וירא-און ולא יתבונן
<p class="verse">
11:12 ואיש נבוב ילבב ועיר פרא אדם יולד
<p class="verse">
11:13 אם-אתה הכינות לבך ופרשת אליו כפך
<p class="verse">
11:14 אם-און בידך הרחיקהו ואל-תשכן באהליך עולה
<p class="verse">
11:15 כי-אז תשא פניך ממום והיית מצק ולא תירא
<p class="verse">
11:16 כי-אתה עמל תשכח כמים עברו תזכר
<p class="verse">
11:17 ומצהרים יקום חלד תעפה כבקר תהיה
<p class="verse">
11:18 ובטחת כי-יש תקוה וחפרת לבטח תשכב
<p class="verse">
11:19 ורבצת ואין מחריד וחלו פניך רבים
<p class="verse">
11:20 ועיני רשעים תכלינה ומנוס אבד מנהם ותקותם מפח-נפש
<p class="verse">
12:1 ויען איוב ויאמר
<p class="verse">
12:2 אמנם כי אתם-עם ועמכם תמות חכמה
<p class="verse">
12:3 גם-לי לבב כמוכם לא-נפל אנכי מכם ואת-מי-אין כמו-אלה
<p class="verse">
12:4 שחק לרעהו אהיה קרא לאלוה ויענהו שחוק צדיק תמים
<p class="verse">
12:5 לפיד בוז לעשתות שאנן נכון למועדי רגל
<p class="verse">
12:6 ישליו אהלים לשדדים ובטחות למרגיזי אל לאשר הביא אלוה בידו
<p class="verse">
12:7 ואולם שאל-נא בהמות ותרך ועוף השמים ויגד-לך
<p class="verse">
12:8 או שיח לארץ ותרך ויספרו לך דגי הים
<p class="verse">
12:9 מי לא-ידע בכל-אלה כי יד-יהוה עשתה זאת
<p class="verse">
12:10 אשר בידו נפש כל-חי ורוח כל-בשר-איש
<p class="verse">
12:11 הלא-אזן מלין תבחן וחך אכל יטעם-לו
<p class="verse">
12:12 בישישים חכמה וארך ימים תבונה
<p class="verse">
12:13 עמו חכמה וגבורה לו עצה ותבונה
<p class="verse">
12:14 הן יהרוס ולא יבנה יסגר על-איש ולא יפתח
<p class="verse">
12:15 הן יעצר במים ויבשו וישלחם ויהפכו ארץ
<p class="verse">
12:16 עמו עז ותושיה לו שגג ומשגה
<p class="verse">
12:17 מוליך יועצים שולל ושפטים יהולל
<p class="verse">
12:18 מוסר מלכים פתח ויאסר אזור במתניהם
<p class="verse">
12:19 מוליך כהנים שולל ואתנים יסלף
<p class="verse">
12:20 מסיר שפה לנאמנים וטעם זקנים יקח
<p class="verse">
12:21 שופך בוז על-נדיבים ומזיח אפיקים רפה
<p class="verse">
12:22 מגלה עמקות מני-חשך ויצא לאור צלמות
<p class="verse">
12:23 משגיא לגוים ויאבדם שטח לגוים וינחם
<p class="verse">
12:24 מסיר לב ראשי עם-הארץ ויתעם בתהו לא-דרך
<p class="verse">
12:25 ימששו-חשך ולא-אור ויתעם כשכור
<p class="verse">
13:1 הן-כל ראתה עיני שמעה אזני ותבן לה
<p class="verse">
13:2 כדעתכם ידעתי גם-אני לא-נפל אנכי מכם
<p class="verse">
13:3 אולם אני אל-שדי אדבר והוכח אל-אל אחפץ
<p class="verse">
13:4 ואולם אתם טפלי-שקר רפאי אלל כלכם
<p class="verse">
13:5 מי-יתן החרש תחרישון ותהי לכם לחכמה
<p class="verse">
13:6 שמעו-נא תוכחתי ורבות שפתי הקשיבו
<p class="verse">
13:7 הלאל תדברו עולה ולו תדברו רמיה
<p class="verse">
13:8 הפניו תשאון אם-לאל תריבון
<p class="verse">
13:9 הטוב כי-יחקר אתכם אם-כהתל באנוש תהתלו בו
<p class="verse">
13:10 הוכח יוכיח אתכם אם-בסתר פנים תשאון
<p class="verse">
13:11 הלא שאתו תבעת אתכם ופחדו יפל עליכם
<p class="verse">
13:12 זכרניכם משלי-אפר לגבי-חמר גביכם
<p class="verse">
13:13 החרישו ממני ואדברה-אני ויעבר עלי מה
<p class="verse">
13:14 על-מה אשא בשרי בשני ונפשי אשים בכפי
<p class="verse">
13:15 הן יקטלני לא איחל אך-דרכי אל-פניו אוכיח
<p class="verse">
13:16 גם-הוא-לי לישועה כי-לא לפניו חנף יבוא
<p class="verse">
13:17 שמעו שמוע מלתי ואחותי באזניכם
<p class="verse">
13:18 הנה-נא ערכתי משפט ידעתי כי-אני אצדק
<p class="verse">
13:19 מי-הוא יריב עמדי כי-עתה אחריש ואגוע
<p class="verse">
13:20 אך-שתים אל-תעש עמדי אז מפניך לא אסתר
<p class="verse">
13:21 כפך מעלי הרחק ואמתך אל-תבעתני
<p class="verse">
13:22 וקרא ואנכי אענה או-אדבר והשיבני
<p class="verse">
13:23 כמה לי עונות וחטאות פשעי וחטאתי הדיעני
<p class="verse">
13:24 למה-פניך תסתיר ותחשבני לאויב לך
<p class="verse">
13:25 העלה נדף תערוץ ואת-קש יבש תרדף
<p class="verse">
13:26 כי-תכתב עלי מררות ותורישני עונות נעורי
<p class="verse">
13:27 ותשם בסד רגלי ותשמור כל-ארחותי על-שרשי רגלי תתחקה
<p class="verse">
13:28 והוא כרקב יבלה כבגד אכלו עש
<p class="verse">
14:1 אדם ילוד אשה קצר ימים ושבע-רגז
<p class="verse">
14:2 כציץ יצא וימל ויברח כצל ולא יעמוד
<p class="verse">
14:3 אף-על-זה פקחת עינך ואתי תביא במשפט עמך
<p class="verse">
14:4 מי-יתן טהור מטמא לא אחד
<p class="verse">
14:5 אם חרוצים ימיו מספר-חדשיו אתך חקו עשית ולא יעבור
<p class="verse">
14:6 שעה מעליו ויחדל עד-ירצה כשכיר יומו
<p class="verse">
14:7 כי יש לעץ תקוה אם-יכרת ועוד יחליף וינקתו לא תחדל
<p class="verse">
14:8 אם-יזקין בארץ שרשו ובעפר ימות גזעו
<p class="verse">
14:9 מריח מים יפרח ועשה קציר כמו-נטע
<p class="verse">
14:10 וגבר ימות ויחלש ויגוע אדם ואיו
<p class="verse">
14:11 אזלו-מים מני-ים ונהר יחרב ויבש
<p class="verse">
14:12 ואיש שכב ולא-יקום עד-בלתי שמים לא יקיצו ולא-יערו משנתם
<p class="verse">
14:13 מי יתן בשאול תצפנני תסתירני עד-שוב אפך תשית לי חק ותזכרני
<p class="verse">
14:14 אם-ימות גבר היחיה כל-ימי צבאי איחל עד-בוא חליפתי
<p class="verse">
14:15 תקרא ואנכי אענך למעשה ידיך תכסף
<p class="verse">
14:16 כי-עתה צעדי תספור לא-תשמור על-חטאתי
<p class="verse">
14:17 חתם בצרור פשעי ותטפל על-עוני
<p class="verse">
14:18 ואולם הר-נופל יבול וצור יעתק ממקמו
<p class="verse">
14:19 אבנים שחקו מים תשטף-ספיחיה עפר-ארץ ותקות אנוש האבדת
<p class="verse">
14:20 תתקפהו לנצח ויהלך משנה פניו ותשלחהו
<p class="verse">
14:21 יכבדו בניו ולא ידע ויצערו ולא-יבין למו
<p class="verse">
14:22 אך-בשרו עליו יכאב ונפשו עליו תאבל
<p class="verse">
15:1 ויען אליפז התימני ויאמר
<p class="verse">
15:2 החכם יענה דעת-רוח וימלא קדים בטנו
<p class="verse">
15:3 הוכח בדבר לא יסכון ומלים לא-יועיל בם
<p class="verse">
15:4 אף-אתה תפר יראה ותגרע שיחה לפני-אל
<p class="verse">
15:5 כי יאלף עונך פיך ותבחר לשון ערומים
<p class="verse">
15:6 ירשיעך פיך ולא-אני ושפתיך יענו-בך
<p class="verse">
15:7 הראישון אדם תולד ולפני גבעות חוללת
<p class="verse">
15:8 הבסוד אלוה תשמע ותגרע אליך חכמה
<p class="verse">
15:9 מה-ידעת ולא נדע תבין ולא-עמנו הוא
<p class="verse">
15:10 גם-שב גם-ישיש בנו כביר מאביך ימים
<p class="verse">
15:11 המעט ממך תנחמות אל ודבר לאט עמך
<p class="verse">
15:12 מה-יקחך לבך ומה-ירזמון עיניך
<p class="verse">
15:13 כי-תשיב אל-אל רוחך והצאת מפיך מלין
<p class="verse">
15:14 מה-אנוש כי-יזכה וכי-יצדק ילוד אשה
<p class="verse">
15:15 הן בקדשו לא יאמין ושמים לא-זכו בעיניו
<p class="verse">
15:16 אף כי-נתעב ונאלח איש-שתה כמים עולה
<p class="verse">
15:17 אחוך שמע-לי וזה-חזיתי ואספרה
<p class="verse">
15:18 אשר-חכמים יגידו ולא כחדו מאבותם
<p class="verse">
15:19 להם לבדם נתנה הארץ ולא-עבר זר בתוכם
<p class="verse">
15:20 כל-ימי רשע הוא מתחולל ומספר שנים נצפנו לעריץ
<p class="verse">
15:21 קול-פחדים באזניו בשלום שודד יבואנו
<p class="verse">
15:22 לא-יאמין שוב מני-חשך וצפו הוא אלי-חרב
<p class="verse">
15:23 נדד הוא ללחם איה ידע כי-נכון בידו יום-חשך
<p class="verse">
15:24 יבעתהו צר ומצוקה תתקפהו כמלך עתיד לכידור
<p class="verse">
15:25 כי-נטה אל-אל ידו ואל-שדי יתגבר
<p class="verse">
15:26 ירוץ אליו בצואר בעבי גבי מגניו
<p class="verse">
15:27 כי-כסה פניו בחלבו ויעש פימה עלי-כסל
<p class="verse">
15:28 וישכון ערים נכחדות בתים לא-ישבו למו אשר התעתדו לגלים
<p class="verse">
15:29 לא-יעשר ולא-יקום חילו ולא-יטה לארץ מנלם
<p class="verse">
15:30 לא-יסור מני-חשך ינקתו תיבש שלהבת ויסור ברוח פיו
<p class="verse">
15:31 אל-יאמן בשו נתעה כי-שוא תהיה תמורתו
<p class="verse">
15:32 בלא-יומו תמלא וכפתו לא רעננה
<p class="verse">
15:33 יחמס כגפן בסרו וישלך כזית נצתו
<p class="verse">
15:34 כי-עדת חנף גלמוד ואש אכלה אהלי-שחד
<p class="verse">
15:35 הרה עמל וילד און ובטנם תכין מרמה
<p class="verse">
16:1 ויען איוב ויאמר
<p class="verse">
16:2 שמעתי כאלה רבות מנחמי עמל כלכם
<p class="verse">
16:3 הקץ לדברי-רוח או מה-ימריצך כי תענה
<p class="verse">
16:4 גם אנכי ככם אדברה לו-יש נפשכם תחת נפשי אחבירה עליכם במלים ואניעה עליכם במו ראשי
<p class="verse">
16:5 אאמצכם במו-פי וניד שפתי יחשך
<p class="verse">
16:6 אם-אדברה לא-יחשך כאבי ואחדלה מה-מני יהלך
<p class="verse">
16:7 אך-עתה הלאני השמות כל-עדתי
<p class="verse">
16:8 ותקמטני לעד היה ויקם בי כחשי בפני יענה
<p class="verse">
16:9 אפו טרף וישטמני חרק עלי בשניו צרי ילטוש עיניו לי
<p class="verse">
16:10 פערו עלי בפיהם בחרפה הכו לחיי יחד עלי יתמלאון
<p class="verse">
16:11 יסגירני אל אל עויל ועל-ידי רשעים ירטני
<p class="verse">
16:12 שלו הייתי ויפרפרני ואחז בערפי ויפצפצני ויקימני לו למטרה
<p class="verse">
16:13 יסבו עלי רביו יפלח כליותי ולא יחמול ישפך לארץ מררתי
<p class="verse">
16:14 יפרצני פרץ על-פני-פרץ ירץ עלי כגבור
<p class="verse">
16:15 שק תפרתי עלי גלדי ועללתי בעפר קרני
<p class="verse">
16:16 פני חמרמרה מני-בכי ועל עפעפי צלמות
<p class="verse">
16:17 על לא-חמס בכפי ותפלתי זכה
<p class="verse">
16:18 ארץ אל-תכסי דמי ואל-יהי מקום לזעקתי
<p class="verse">
16:19 גם-עתה הנה-בשמים עדי ושהדי במרומים
<p class="verse">
16:20 מליצי רעי אל-אלוה דלפה עיני
<p class="verse">
16:21 ויוכח לגבר עם-אלוה ובן-אדם לרעהו
<p class="verse">
16:22 כי-שנות מספר יאתיו וארח לא-אשוב אהלך
<p class="verse">
17:1 רוחי חבלה ימי נזעכו קברים לי
<p class="verse">
17:2 אם-לא התלים עמדי ובהמרותם תלן עיני
<p class="verse">
17:3 שימה-נא ערבני עמך מי הוא לידי יתקע
<p class="verse">
17:4 כי-לבם צפנת משכל על-כן לא תרמם
<p class="verse">
17:5 לחלק יגיד רעים ועיני בניו תכלנה
<p class="verse">
17:6 והצגני למשל עמים ותפת לפנים אהיה
<p class="verse">
17:7 ותכה מכעש עיני ויצרי כצל כלם
<p class="verse">
17:8 ישמו ישרים על-זאת ונקי על-חנף יתערר
<p class="verse">
17:9 ויאחז צדיק דרכו וטהר-ידים יסיף אמץ
<p class="verse">
17:10 ואולם כלם תשבו ובאו נא ולא-אמצא בכם חכם
<p class="verse">
17:11 ימי עברו זמתי נתקו מורשי לבבי
<p class="verse">
17:12 לילה ליום ישימו אור קרוב מפני-חשך
<p class="verse">
17:13 אם-אקוה שאול ביתי בחשך רפדתי יצועי
<p class="verse">
17:14 לשחת קראתי אבי אתה אמי ואחתי לרמה
<p class="verse">
17:15 ואיה אפו תקותי ותקותי מי ישורנה
<p class="verse">
17:16 בדי שאל תרדנה אם-יחד על-עפר נחת
<p class="verse">
18:1 ויען בלדד השחי ויאמר
<p class="verse">
18:2 עד-אנה תשימון קנצי למלין תבינו ואחר נדבר
<p class="verse">
18:3 מדוע נחשבנו כבהמה נטמינו בעיניכם
<p class="verse">
18:4 טרף נפשו באפו הלמענך תעזב ארץ ויעתק-צור ממקמו
<p class="verse">
18:5 גם אור רשעים ידעך ולא-יגה שביב אשו
<p class="verse">
18:6 אור חשך באהלו ונרו עליו ידעך
<p class="verse">
18:7 יצרו צעדי אונו ותשליכהו עצתו
<p class="verse">
18:8 כי-שלח ברשת ברגליו ועל-שבכה יתהלך
<p class="verse">
18:9 יאחז בעקב פח יחזק עליו צמים
<p class="verse">
18:10 טמון בארץ חבלו ומלכדתו עלי נתיב
<p class="verse">
18:11 סביב בעתהו בלהות והפיצהו לרגליו
<p class="verse">
18:12 יהי-רעב אנו ואיד נכון לצלעו
<p class="verse">
18:13 יאכל בדי עורו יאכל בדיו בכור מות
<p class="verse">
18:14 ינתק מאהלו מבטחו ותצעדהו למלך בלהות
<p class="verse">
18:15 תשכון באהלו מבלי-לו יזרה על-נוהו גפרית
<p class="verse">
18:16 מתחת שרשיו יבשו וממעל ימל קצירו
<p class="verse">
18:17 זכרו-אבד מני-ארץ ולא-שם לו על-פני-חוץ
<p class="verse">
18:18 יהדפהו מאור אל-חשך ומתבל ינדהו
<p class="verse">
18:19 לא נין לו ולא-נכד בעמו ואין שריד במגוריו
<p class="verse">
18:20 על-יומו נשמו אחרנים וקדמנים אחזו שער
<p class="verse">
18:21 אך-אלה משכנות עול וזה מקום לא-ידע-אל
<p class="verse">
19:1 ויען איוב ויאמר
<p class="verse">
19:2 עד-אנה תוגיון נפשי ותדכאונני במלים
<p class="verse">
19:3 זה עשר פעמים תכלימוני לא-תבשו תהכרו-לי
<p class="verse">
19:4 ואף-אמנם שגיתי אתי תלין משוגתי
<p class="verse">
19:5 אם-אמנם עלי תגדילו ותוכיחו עלי חרפתי
<p class="verse">
19:6 דעו-אפו כי-אלוה עותני ומצודו עלי הקיף
<p class="verse">
19:7 הן אצעק חמס ולא אענה אשוע ואין משפט
<p class="verse">
19:8 ארחי גדר ולא אעבור ועל נתיבותי חשך ישים
<p class="verse">
19:9 כבודי מעלי הפשיט ויסר עטרת ראשי
<p class="verse">
19:10 יתצני סביב ואלך ויסע כעץ תקותי
<p class="verse">
19:11 ויחר עלי אפו ויחשבני לו כצריו
<p class="verse">
19:12 יחד יבאו גדודיו ויסלו עלי דרכם ויחנו סביב לאהלי
<p class="verse">
19:13 אחי מעלי הרחיק וידעי אך-זרו ממני
<p class="verse">
19:14 חדלו קרובי ומידעי שכחוני
<p class="verse">
19:15 גרי ביתי ואמהתי לזר תחשבני נכרי הייתי בעיניהם
<p class="verse">
19:16 לעבדי קראתי ולא יענה במו-פי אתחנן-לו
<p class="verse">
19:17 רוחי זרה לאשתי וחנתי לבני בטני
<p class="verse">
19:18 גם-עוילים מאסו בי אקומה וידברו-בי
<p class="verse">
19:19 תעבוני כל-מתי סודי וזה-אהבתי נהפכו-בי
<p class="verse">
19:20 בעורי ובבשרי דבקה עצמי ואתמלטה בעור שני
<p class="verse">
19:21 חנני חנני אתם רעי כי יד-אלוה נגעה בי
<p class="verse">
19:22 למה תרדפני כמו-אל ומבשרי לא תשבעו
<p class="verse">
19:23 מי-יתן אפו ויכתבון מלי מי-יתן בספר ויחקו
<p class="verse">
19:24 בעט-ברזל ועפרת לעד בצור יחצבון
<p class="verse">
19:25 ואני ידעתי גאלי חי ואחרון על-עפר יקום
<p class="verse">
19:26 ואחר עורי נקפו-זאת ומבשרי אחזה אלוה
<p class="verse">
19:27 אשר אני אחזה-לי ועיני ראו ולא-זר כלו כליתי בחקי
<p class="verse">
19:28 כי תאמרו מה-נרדף-לו ושרש דבר נמצא-בי
<p class="verse">
19:29 גורו לכם מפני-חרב כי-חמה עונות חרב למען תדעון שדין
<p class="verse">
20:1 ויען צפר הנעמתי ויאמר
<p class="verse">
20:2 לכן שעפי ישיבוני ובעבור חושי בי
<p class="verse">
20:3 מוסר כלמתי אשמע ורוח מבינתי יענני
<p class="verse">
20:4 הזאת ידעת מני-עד מני שים אדם עלי-ארץ
<p class="verse">
20:5 כי רננת רשעים מקרוב ושמחת חנף עדי-רגע
<p class="verse">
20:6 אם-יעלה לשמים שיאו וראשו לעב יגיע
<p class="verse">
20:7 כגללו לנצח יאבד ראיו יאמרו איו
<p class="verse">
20:8 כחלום יעוף ולא ימצאוהו וידד כחזיון לילה
<p class="verse">
20:9 עין שזפתו ולא תוסיף ולא-עוד תשורנו מקומו
<p class="verse">
20:10 בניו ירצו דלים וידיו תשבנה אונו
<p class="verse">
20:11 עצמותיו מלאו עלומו ועמו על-עפר תשכב
<p class="verse">
20:12 אם-תמתיק בפיו רעה יכחידנה תחת לשונו
<p class="verse">
20:13 יחמל עליה ולא יעזבנה וימנענה בתוך חכו
<p class="verse">
20:14 לחמו במעיו נהפך מרורת פתנים בקרבו
<p class="verse">
20:15 חיל בלע ויקאנו מבטנו יורשנו אל
<p class="verse">
20:16 ראש-פתנים יינק תהרגהו לשון אפעה
<p class="verse">
20:17 אל-ירא בפלגות נהרי נחלי דבש וחמאה
<p class="verse">
20:18 משיב יגע ולא יבלע כחיל תמורתו ולא יעלס
<p class="verse">
20:19 כי-רצץ עזב דלים בית גזל ולא יבנהו
<p class="verse">
20:20 כי לא-ידע שלו בבטנו בחמודו לא ימלט
<p class="verse">
20:21 אין-שריד לאכלו על-כן לא-יחיל טובו
<p class="verse">
20:22 במלאות שפקו יצר לו כל-יד עמל תבואנו
<p class="verse">
20:23 יהי למלא בטנו ישלח-בו חרון אפו וימטר עלימו בלחומו
<p class="verse">
20:24 יברח מנשק ברזל תחלפהו קשת נחושה
<p class="verse">
20:25 שלף ויצא מגוה וברק ממררתו יהלך עליו אמים
<p class="verse">
20:26 כל-חשך טמון לצפוניו תאכלהו אש לא-נפח ירע שריד באהלו
<p class="verse">
20:27 יגלו שמים עונו וארץ מתקוממה לו
<p class="verse">
20:28 יגל יבול ביתו נגרות ביום אפו
<p class="verse">
20:29 זה חלק-אדם רשע מאלהים ונחלת אמרו מאל
<p class="verse">
21:1 ויען איוב ויאמר
<p class="verse">
21:2 שמעו שמוע מלתי ותהי-זאת תנחומתיכם
<p class="verse">
21:3 שאוני ואנכי אדבר ואחר דברי תלעיג
<p class="verse">
21:4 האנכי לאדם שיחי ואם-מדוע לא-תקצר רוחי
<p class="verse">
21:5 פנו-אלי והשמו ושימו יד על-פה
<p class="verse">
21:6 ואם-זכרתי ונבהלתי ואחז בשרי פלצות
<p class="verse">
21:7 מדוע רשעים יחיו עתקו גם-גברו חיל
<p class="verse">
21:8 זרעם נכון לפניהם עמם וצאצאיהם לעיניהם
<p class="verse">
21:9 בתיהם שלום מפחד ולא שבט אלוה עליהם
<p class="verse">
21:10 שורו עבר ולא יגעל תפלט פרתו ולא תשכל
<p class="verse">
21:11 ישלחו כצאן עויליהם וילדיהם ירקדון
<p class="verse">
21:12 ישאו כתף וכנור וישמחו לקול עוגב
<p class="verse">
21:13 יבלו בטוב ימיהם וברגע שאול יחתו
<p class="verse">
21:14 ויאמרו לאל סור ממנו ודעת דרכיך לא חפצנו
<p class="verse">
21:15 מה-שדי כי-נעבדנו ומה-נועיל כי נפגע-בו
<p class="verse">
21:16 הן לא בידם טובם עצת רשעים רחקה מני
<p class="verse">
21:17 כמה נר-רשעים ידעך ויבא עלימו אידם חבלים יחלק באפו
<p class="verse">
21:18 יהיו כתבן לפני-רוח וכמץ גנבתו סופה
<p class="verse">
21:19 אלוה יצפן-לבניו אונו ישלם אליו וידע
<p class="verse">
21:20 יראו עינו כידו ומחמת שדי ישתה
<p class="verse">
21:21 כי מה-חפצו בביתו אחריו ומספר חדשיו חצצו
<p class="verse">
21:22 הלאל ילמד-דעת והוא רמים ישפוט
<p class="verse">
21:23 זה ימות בעצם תמו כלו שלאנן ושליו
<p class="verse">
21:24 עטיניו מלאו חלב ומח עצמותיו ישקה
<p class="verse">
21:25 וזה ימות בנפש מרה ולא-אכל בטובה
<p class="verse">
21:26 יחד על-עפר ישכבו ורמה תכסה עליהם
<p class="verse">
21:27 הן ידעתי מחשבותיכם ומזמות עלי תחמסו
<p class="verse">
21:28 כי תאמרו איה בית-נדיב ואיה אהל משכנות רשעים
<p class="verse">
21:29 הלא שאלתם עוברי דרך ואתתם לא תנכרו
<p class="verse">
21:30 כי ליום איד יחשך רע ליום עברות יובלו
<p class="verse">
21:31 מי-יגיד על-פניו דרכו והוא-עשה מי ישלם-לו
<p class="verse">
21:32 והוא לקברות יובל ועל-גדיש ישקוד
<p class="verse">
21:33 מתקו-לו רגבי נחל ואחריו כל-אדם ימשוך ולפניו אין מספר
<p class="verse">
21:34 ואיך תנחמוני הבל ותשובתיכם נשאר-מעל
<p class="verse">
22:1 ויען אליפז התמני ויאמר
<p class="verse">
22:2 הלאל יסכן-גבר כי-יסכן עלימו משכיל
<p class="verse">
22:3 החפץ לשדי כי תצדק ואם-בצע כי-תתם דרכיך
<p class="verse">
22:4 המיראתך יכיחך יבוא עמך במשפט
<p class="verse">
22:5 הלא רעתך רבה ואין-קץ לעונתיך
<p class="verse">
22:6 כי-תחבל אחיך חנם ובגדי ערומים תפשיט
<p class="verse">
22:7 לא-מים עיף תשקה ומרעב תמנע-לחם
<p class="verse">
22:8 ואיש זרוע לו הארץ ונשוא פנים ישב בה
<p class="verse">
22:9 אלמנות שלחת ריקם וזרעות יתמים ידכא
<p class="verse">
22:10 על-כן סביבותיך פחים ויבהלך פחד פתאם
<p class="verse">
22:11 או-חשך לא-תראה ושפעת-מים תכסך
<p class="verse">
22:12 הלא-אלוה גבה שמים וראה ראש כוכבים כי-רמו
<p class="verse">
22:13 ואמרת מה-ידע אל הבעד ערפל ישפוט
<p class="verse">
22:14 עבים סתר-לו ולא יראה וחוג שמים יתהלך
<p class="verse">
22:15 הארח עולם תשמר אשר דרכו מתי-און
<p class="verse">
22:16 אשר-קמטו ולא-עת נהר יוצק יסודם
<p class="verse">
22:17 האמרים לאל סור ממנו ומה-יפעל שדי למו
<p class="verse">
22:18 והוא מלא בתיהם טוב ועצת רשעים רחקה מני
<p class="verse">
22:19 יראו צדיקים וישמחו ונקי ילעג-למו
<p class="verse">
22:20 אם-לא נכחד קימנו ויתרם אכלה אש
<p class="verse">
22:21 הסכן-נא עמו ושלם בהם תבואתך טובה
<p class="verse">
22:22 קח-נא מפיו תורה ושים אמריו בלבבך
<p class="verse">
22:23 אם-תשוב עד-שדי תבנה תרחיק עולה מאהלך
<p class="verse">
22:24 ושית-על-עפר בצר ובצור נחלים אופיר
<p class="verse">
22:25 והיה שדי בצריך וכסף תועפות לך
<p class="verse">
22:26 כי-אז על-שדי תתענג ותשא אל-אלוה פניך
<p class="verse">
22:27 תעתיר אליו וישמעך ונדריך תשלם
<p class="verse">
22:28 ותגזר-אומר ויקם לך ועל-דרכיך נגה אור
<p class="verse">
22:29 כי-השפילו ותאמר גוה ושח עינים יושע
<p class="verse">
22:30 ימלט אי-נקי ונמלט בבר כפיך
<p class="verse">
23:1 ויען איוב ויאמר
<p class="verse">
23:2 גם-היום מרי שחי ידי כבדה על-אנחתי
<p class="verse">
23:3 מי-יתן ידעתי ואמצאהו אבוא עד-תכונתו
<p class="verse">
23:4 אערכה לפניו משפט ופי אמלא תוכחות
<p class="verse">
23:5 אדעה מלים יענני ואבינה מה-יאמר לי
<p class="verse">
23:6 הברב-כח יריב עמדי לא אך-הוא ישם בי
<p class="verse">
23:7 שם ישר נוכח עמו ואפלטה לנצח משפטי
<p class="verse">
23:8 הן קדם אהלך ואיננו ואחור ולא-אבין לו
<p class="verse">
23:9 שמאול בעשתו ולא-אחז יעטף ימין ולא אראה
<p class="verse">
23:10 כי-ידע דרך עמדי בחנני כזהב אצא
<p class="verse">
23:11 באשרו אחזה רגלי דרכו שמרתי ולא-אט
<p class="verse">
23:12 מצות שפתיו ולא אמיש מחקי צפנתי אמרי-פיו
<p class="verse">
23:13 והוא באחד ומי ישיבנו ונפשו אותה ויעש
<p class="verse">
23:14 כי ישלים חקי וכהנה רבות עמו
<p class="verse">
23:15 על-כן מפניו אבהל אתבונן ואפחד ממנו
<p class="verse">
23:16 ואל הרך לבי ושדי הבהילני
<p class="verse">
23:17 כי-לא נצמתי מפני-חשך ומפני כסה-אפל
<p class="verse">
24:1 מדוע משדי לא-נצפנו עתים וידעו לא-חזו ימיו
<p class="verse">
24:2 גבלות ישיגו עדר גזלו וירעו
<p class="verse">
24:3 חמור יתומים ינהגו יחבלו שור אלמנה
<p class="verse">
24:4 יטו אביונים מדרך יחד חבאו עניי-ארץ
<p class="verse">
24:5 הן פראים במדבר יצאו בפעלם משחרי לטרף ערבה לו לחם לנערים
<p class="verse">
24:6 בשדה בלילו יקצירו וכרם רשע ילקשו
<p class="verse">
24:7 ערום ילינו מבלי לבוש ואין כסות בקרה
<p class="verse">
24:8 מזרם הרים ירטבו ומבלי מחסה חבקו-צור
<p class="verse">
24:9 יגזלו משד יתום ועל-עני יחבלו
<p class="verse">
24:10 ערום הלכו בלי לבוש ורעבים נשאו עמר
<p class="verse">
24:11 בין-שורתם יצהירו יקבים דרכו ויצמאו
<p class="verse">
24:12 מעיר מתים ינאקו ונפש-חללים תשוע ואלוה לא-ישים תפלה
<p class="verse">
24:13 המה היו במרדי-אור לא-הכירו דרכיו ולא ישבו בנתיבתיו
<p class="verse">
24:14 לאור יקום רוצח יקטל-עני ואביון ובלילה יהי כגנב
<p class="verse">
24:15 ועין נאף שמרה נשף לאמר לא-תשורני עין וסתר פנים ישים
<p class="verse">
24:16 חתר בחשך בתים יומם חתמו-למו לא-ידעו אור
<p class="verse">
24:17 כי יחדו בקר למו צלמות כי-יכיר בלהות צלמות
<p class="verse">
24:18 קל-הוא על-פני-מים תקלל חלקתם בארץ לא-יפנה דרך כרמים
<p class="verse">
24:19 ציה גם-חם יגזלו מימי-שלג שאול חטאו
<p class="verse">
24:20 ישכחהו רחם מתקו רמה עוד לא-יזכר ותשבר כעץ עולה
<p class="verse">
24:21 רעה עקרה לא תלד ואלמנה לא ייטיב
<p class="verse">
24:22 ומשך אבירים בכחו יקום ולא-יאמין בחיין
<p class="verse">
24:23 יתן-לו לבטח וישען ועיניהו על-דרכיהם
<p class="verse">
24:24 רומו מעט ואיננו והמכו ככל יקפצון וכראש שבלת ימלו
<p class="verse">
24:25 ואם-לא אפו מי יכזיבני וישם לאל מלתי
<p class="verse">
25:1 ויען בלדד השחי ויאמר
<p class="verse">
25:2 המשל ופחד עמו עשה שלום במרומיו
<p class="verse">
25:3 היש מספר לגדודיו ועל-מי לא-יקום אורהו
<p class="verse">
25:4 ומה-יצדק אנוש עם-אל ומה-יזכה ילוד אשה
<p class="verse">
25:5 הן עד-ירח ולא יאהיל וכוכבים לא-זכו בעיניו
<p class="verse">
25:6 אף כי-אנוש רמה ובן-אדם תולעה
<p class="verse">
26:1 ויען איוב ויאמר
<p class="verse">
26:2 מה-עזרת ללא-כח הושעת זרוע לא-עז
<p class="verse">
26:3 מה-יעצת ללא חכמה ותושיה לרב הודעת
<p class="verse">
26:4 את-מי הגדת מלין ונשמת-מי יצאה ממך
<p class="verse">
26:5 הרפאים יחוללו מתחת מים ושכניהם
<p class="verse">
26:6 ערום שאול נגדו ואין כסות לאבדון
<p class="verse">
26:7 נטה צפון על-תהו תלה ארץ על-בלי-מה
<p class="verse">
26:8 צרר-מים בעביו ולא-נבקע ענן תחתם
<p class="verse">
26:9 מאחז פני-כסה פרשז עליו עננו
<p class="verse">
26:10 חק-חג על-פני-מים עד-תכלית אור עם-חשך
<p class="verse">
26:11 עמודי שמים ירופפו ויתמהו מגערתו
<p class="verse">
26:12 בכחו רגע הים ובתובנתו מחץ רהב
<p class="verse">
26:13 ברוחו שמים שפרה חללה ידו נחש בריח
<p class="verse">
26:14 הן-אלה קצות דרכו ומה-שמץ דבר נשמע-בו ורעם גבורתו מי יתבונן
<p class="verse">
27:1 ויסף איוב שאת משלו ויאמר
<p class="verse">
27:2 חי-אל הסיר משפטי ושדי המר נפשי
<p class="verse">
27:3 כי-כל-עוד נשמתי בי ורוח אלוה באפי
<p class="verse">
27:4 אם-תדברנה שפתי עולה ולשוני אם-יהגה רמיה
<p class="verse">
27:5 חלילה לי אם-אצדיק אתכם עד-אגוע לא-אסיר תמתי ממני
<p class="verse">
27:6 בצדקתי החזקתי ולא ארפה לא-יחרף לבבי מימי
<p class="verse">
27:7 יהי כרשע איבי ומתקוממי כעול
<p class="verse">
27:8 כי מה-תקות חנף כי יבצע כי ישל אלוה נפשו
<p class="verse">
27:9 הצעקתו ישמע אל כי-תבוא עליו צרה
<p class="verse">
27:10 אם-על-שדי יתענג יקרא אלוה בכל-עת
<p class="verse">
27:11 אורה אתכם ביד-אל אשר עם-שדי לא אכחד
<p class="verse">
27:12 הן-אתם כלכם חזיתם ולמה-זה הבל תהבלו
<p class="verse">
27:13 זה חלק-אדם רשע עם-אל ונחלת עריצים משדי יקחו
<p class="verse">
27:14 אם-ירבו בניו למו-חרב וצאצאיו לא ישבעו-לחם
<p class="verse">
27:15 שרידו במות יקברו ואלמנתיו לא תבכינה
<p class="verse">
27:16 אם-יצבר כעפר כסף וכחמר יכין מלבוש
<p class="verse">
27:17 יכין וצדיק ילבש וכסף נקי יחלק
<p class="verse">
27:18 בנה כעש ביתו וכסכה עשה נצר
<p class="verse">
27:19 עשיר ישכב ולא יאסף עיניו פקח ואיננו
<p class="verse">
27:20 תשיגהו כמים בלהות לילה גנבתו סופה
<p class="verse">
27:21 ישאהו קדים וילך וישערהו ממקמו
<p class="verse">
27:22 וישלך עליו ולא יחמל מידו ברוח יברח
<p class="verse">
27:23 ישפק עלימו כפימו וישרק עליו ממקמו
<p class="verse">
28:1 כי יש לכסף מוצא ומקום לזהב יזקו
<p class="verse">
28:2 ברזל מעפר יקח ואבן יצוק נחושה
<p class="verse">
28:3 קץ שם לחשך ולכל-תכלית הוא חוקר אבן אפל וצלמות
<p class="verse">
28:4 פרץ נחל מעם-גר הנשכחים מני-רגל דלו מאנוש נעו
<p class="verse">
28:5 ארץ ממנה יצא-לחם ותחתיה נהפך כמו-אש
<p class="verse">
28:6 מקום-ספיר אבניה ועפרת זהב לו
<p class="verse">
28:7 נתיב לא-ידעו עיט ולא שזפתו עין איה
<p class="verse">
28:8 לא-הדריכהו בני-שחץ לא-עדה עליו שחל
<p class="verse">
28:9 בחלמיש שלח ידו הפך משרש הרים
<p class="verse">
28:10 בצורות יארים בקע וכל-יקר ראתה עינו
<p class="verse">
28:11 מבכי נהרות חבש ותעלמה יצא אור
<p class="verse">
28:12 והחכמה מאין תמצא ואי זה מקום בינה
<p class="verse">
28:13 לא-ידע אנוש ערכה ולא תמצא בארץ החיים
<p class="verse">
28:14 תהום אמר לא בי-היא וים אמר אין עמדי
<p class="verse">
28:15 לא-יתן סגור תחתיה ולא ישקל כסף מחירה
<p class="verse">
28:16 לא-תסלה בכתם אופיר בשהם יקר וספיר
<p class="verse">
28:17 לא-יערכנה זהב וזכוכית ותמורתה כלי-פז
<p class="verse">
28:18 ראמות וגביש לא יזכר ומשך חכמה מפנינים
<p class="verse">
28:19 לא-יערכנה פטדת-כוש בכתם טהור לא תסלה
<p class="verse">
28:20 והחכמה מאין תבוא ואי זה מקום בינה
<p class="verse">
28:21 ונעלמה מעיני כל-חי ומעוף השמים נסתרה
<p class="verse">
28:22 אבדון ומות אמרו באזנינו שמענו שמעה
<p class="verse">
28:23 אלהים הבין דרכה והוא ידע את-מקומה
<p class="verse">
28:24 כי-הוא לקצות-הארץ יביט תחת כל-השמים יראה
<p class="verse">
28:25 לעשות לרוח משקל ומים תכן במדה
<p class="verse">
28:26 בעשתו למטר חק ודרך לחזיז קלות
<p class="verse">
28:27 אז ראה ויספרה הכינה וגם-חקרה
<p class="verse">
28:28 ויאמר לאדם הן יראת אדני היא חכמה וסור מרע בינה
<p class="verse">
29:1 ויסף איוב שאת משלו ויאמר
<p class="verse">
29:2 מי-יתנני כירחי-קדם כימי אלוה ישמרני
<p class="verse">
29:3 בהלו נרו עלי ראשי לאורו אלך חשך
<p class="verse">
29:4 כאשר הייתי בימי חרפי בסוד אלוה עלי אהלי
<p class="verse">
29:5 בעוד שדי עמדי סביבותי נערי
<p class="verse">
29:6 ברחץ הליכי בחמה וצור יצוק עמדי פלגי-שמן
<p class="verse">
29:7 בצאתי שער עלי-קרת ברחוב אכין מושבי
<p class="verse">
29:8 ראוני נערים ונחבאו וישישים קמו עמדו
<p class="verse">
29:9 שרים עצרו במלים וכף ישימו לפיהם
<p class="verse">
29:10 קול-נגידים נחבאו ולשונם לחכם דבקה
<p class="verse">
29:11 כי אזן שמעה ותאשרני ועין ראתה ותעידני
<p class="verse">
29:12 כי-אמלט עני משוע ויתום ולא-עזר לו
<p class="verse">
29:13 ברכת אבד עלי תבא ולב אלמנה ארנן
<p class="verse">
29:14 צדק לבשתי וילבשני כמעיל וצניף משפטי
<p class="verse">
29:15 עינים הייתי לעור ורגלים לפסח אני
<p class="verse">
29:16 אב אנכי לאביונים ורב לא-ידעתי אחקרהו
<p class="verse">
29:17 ואשברה מתלעות עול ומשניו אשליך טרף
<p class="verse">
29:18 ואמר עם-קני אגוע וכחול ארבה ימים
<p class="verse">
29:19 שרשי פתוח אלי-מים וטל ילין בקצירי
<p class="verse">
29:20 כבודי חדש עמדי וקשתי בידי תחליף
<p class="verse">
29:21 לי-שמעו ויחלו וידמו למו עצתי
<p class="verse">
29:22 אחרי דברי לא ישנו ועלימו תטף מלתי
<p class="verse">
29:23 ויחלו כמטר לי ופיהם פערו למלקוש
<p class="verse">
29:24 אשחק אלהם לא יאמינו ואור פני לא יפילון
<p class="verse">
29:25 אבחר דרכם ואשב ראש ואשכון כמלך בגדוד כאשר אבלים ינחם
<p class="verse">
30:1 ועתה שחקו עלי צעירים ממני לימים אשר-מאסתי אבותם לשית עם-כלבי צאני
<p class="verse">
30:2 גם-כח ידיהם למה לי עלימו אבד כלח
<p class="verse">
30:3 בחסר ובכפן גלמוד הערקים ציה אמש שואה ומשאה
<p class="verse">
30:4 הקטפים מלוח עלי-שיח ושרש רתמים לחמם
<p class="verse">
30:5 מן-גו יגרשו יריעו עלימו כגנב
<p class="verse">
30:6 בערוץ נחלים לשכן חרי עפר וכפים
<p class="verse">
30:7 בין-שיחים ינהקו תחת חרול יספחו
<p class="verse">
30:8 בני-נבל גם-בני בלי-שם נכאו מן-הארץ
<p class="verse">
30:9 ועתה נגינתם הייתי ואהי להם למלה
<p class="verse">
30:10 תעבוני רחקו מני ומפני לא-חשכו רק
<p class="verse">
30:11 כי-יתרו פתח ויענני ורסן מפני שלחו
<p class="verse">
30:12 על-ימין פרחח יקומו רגלי שלחו ויסלו עלי ארחות אידם
<p class="verse">
30:13 נתסו נתיבתי להותי יעילו לא עזר למו
<p class="verse">
30:14 כפרץ רחב יאתיו תחת שאה התגלגלו
<p class="verse">
30:15 ההפך עלי בלהות תרדף כרוח נדבתי וכעב עברה ישעתי
<p class="verse">
30:16 ועתה עלי תשתפך נפשי יאחזוני ימי-עני
<p class="verse">
30:17 לילה עצמי נקר מעלי וערקי לא ישכבון
<p class="verse">
30:18 ברב-כח יתחפש לבושי כפי כתנתי יאזרני
<p class="verse">
30:19 הרני לחמר ואתמשל כעפר ואפר
<p class="verse">
30:20 אשוע אליך ולא תענני עמדתי ותתבנן בי
<p class="verse">
30:21 תהפך לאכזר לי בעצם ידך תשטמני
<p class="verse">
30:22 תשאני אל-רוח תרכיבני ותמגגני תשוה
<p class="verse">
30:23 כי-ידעתי מות תשיבני ובית מועד לכל-חי
<p class="verse">
30:24 אך לא-בעי ישלח-יד אם-בפידו להן שוע
<p class="verse">
30:25 אם-לא בכיתי לקשה-יום עגמה נפשי לאביון
<p class="verse">
30:26 כי טוב קויתי ויבא רע ואיחלה לאור ויבא אפל
<p class="verse">
30:27 מעי רתחו ולא-דמו קדמני ימי-עני
<p class="verse">
30:28 קדר הלכתי בלא חמה קמתי בקהל אשוע
<p class="verse">
30:29 אח הייתי לתנים ורע לבנות יענה
<p class="verse">
30:30 עורי שחר מעלי ועצמי-חרה מני-חרב
<p class="verse">
30:31 ויהי לאבל כנרי ועגבי לקול בכים
<p class="verse">
31:1 ברית כרתי לעיני ומה אתבונן על-בתולה
<p class="verse">
31:2 ומה חלק אלוה ממעל ונחלת שדי ממרמים
<p class="verse">
31:3 הלא-איד לעול ונכר לפעלי און
<p class="verse">
31:4 הלא-הוא יראה דרכי וכל-צעדי יספור
<p class="verse">
31:5 אם-הלכתי עם-שוא ותחש על-מרמה רגלי
<p class="verse">
31:6 ישקלני במאזני-צדק וידע אלוה תמתי
<p class="verse">
31:7 אם תטה אשרי מני הדרך ואחר עיני הלך לבי ובכפי דבק מאום
<p class="verse">
31:8 אזרעה ואחר יאכל וצאצאי ישרשו
<p class="verse">
31:9 אם-נפתה לבי על-אשה ועל-פתח רעי ארבתי
<p class="verse">
31:10 תטחן לאחר אשתי ועליה יכרעון אחרין
<p class="verse">
31:11 כי-הוא זמה והיא עון פלילים
<p class="verse">
31:12 כי אש היא עד-אבדון תאכל ובכל-תבואתי תשרש
<p class="verse">
31:13 אם-אמאס משפט עבדי ואמתי ברבם עמדי
<p class="verse">
31:14 ומה אעשה כי-יקום אל וכי-יפקד מה אשיבנו
<p class="verse">
31:15 הלא-בבטן עשני עשהו ויכננו ברחם אחד
<p class="verse">
31:16 אם-אמנע מחפץ דלים ועיני אלמנה אכלה
<p class="verse">
31:17 ואכל פתי לבדי ולא-אכל יתום ממנה
<p class="verse">
31:18 כי מנעורי גדלני כאב ומבטן אמי אנחנה
<p class="verse">
31:19 אם-אראה אובד מבלי לבוש ואין כסות לאביון
<p class="verse">
31:20 אם-לא ברכוני חלצו ומגז כבשי יתחמם
<p class="verse">
31:21 אם-הניפותי על-יתום ידי כי-אראה בשער עזרתי
<p class="verse">
31:22 כתפי משכמה תפול ואזרעי מקנה תשבר
<p class="verse">
31:23 כי פחד אלי איד אל ומשאתו לא אוכל
<p class="verse">
31:24 אם-שמתי זהב כסלי ולכתם אמרתי מבטחי
<p class="verse">
31:25 אם-אשמח כי-רב חילי וכי-כביר מצאה ידי
<p class="verse">
31:26 אם-אראה אור כי יהל וירח יקר הלך
<p class="verse">
31:27 ויפת בסתר לבי ותשק ידי לפי
<p class="verse">
31:28 גם-הוא עון פלילי כי-כחשתי לאל ממעל
<p class="verse">
31:29 אם-אשמח בפיד משנאי והתעררתי כי-מצאו רע
<p class="verse">
31:30 ולא-נתתי לחטא חכי לשאל באלה נפשו
<p class="verse">
31:31 אם-לא אמרו מתי אהלי מי-יתן מבשרו לא נשבע
<p class="verse">
31:32 בחוץ לא-ילין גר דלתי לארח אפתח
<p class="verse">
31:33 אם-כסיתי כאדם פשעי לטמון בחבי עוני
<p class="verse">
31:34 כי אערוץ המון רבה ובוז-משפחות יחתני ואדם לא-אצא פתח
<p class="verse">
31:35 מי יתן-לי שמע לי הן-תוי שדי יענני וספר כתב איש ריבי
<p class="verse">
31:36 אם-לא על-שכמי אשאנו אענדנו עטרות לי
<p class="verse">
31:37 מספר צעדי אגידנו כמו-נגיד אקרבנו
<p class="verse">
31:38 אם-עלי אדמתי תזעק ויחד תלמיה יבכיון
<p class="verse">
31:39 אם-כחה אכלתי בלי-כסף ונפש בעליה הפחתי
<p class="verse">
31:40 תחת חטה יצא חוח ותחת-שערה באשה תמו דברי איוב
<p class="verse">
32:1 וישבתו שלשת האנשים האלה מענות את-איוב כי הוא צדיק בעיניו
<p class="verse">
32:2 ויחר אף אליהוא בן-ברכאל הבוזי ממשפחת רם באיוב חרה אפו על-צדקו נפשו מאלהים
<p class="verse">
32:3 ובשלשת רעיו חרה אפו על אשר לא-מצאו מענה וירשיעו את-איוב
<p class="verse">
32:4 ואליהו חכה את-איוב בדברים כי זקנים-המה ממנו לימים
<p class="verse">
32:5 וירא אליהוא כי אין מענה בפי שלשת האנשים ויחר אפו
<p class="verse">
32:6 ויען אליהוא בן-ברכאל הבוזי ויאמר צעיר אני לימים ואתם ישישים על-כן זחלתי ואירא מחות דעי אתכם
<p class="verse">
32:7 אמרתי ימים ידברו ורב שנים ידיעו חכמה
<p class="verse">
32:8 אכן רוח-היא באנוש ונשמת שדי תבינם
<p class="verse">
32:9 לא-רבים יחכמו וזקנים יבינו משפט
<p class="verse">
32:10 לכן אמרתי שמעה-לי אחוה דעי אף-אני
<p class="verse">
32:11 הן הוחלתי לדבריכם אזין עד-תבונתיכם עד-תחקרון מלין
<p class="verse">
32:12 ועדיכם אתבונן והנה אין לאיוב מוכיח עונה אמריו מכם
<p class="verse">
32:13 פן-תאמרו מצאנו חכמה אל ידפנו לא-איש
<p class="verse">
32:14 ולא-ערך אלי מלין ובאמריכם לא אשיבנו
<p class="verse">
32:15 חתו לא-ענו עוד העתיקו מהם מלים
<p class="verse">
32:16 והוחלתי כי-לא ידברו כי עמדו לא-ענו עוד
<p class="verse">
32:17 אענה אף-אני חלקי אחוה דעי אף-אני
<p class="verse">
32:18 כי מלתי מלים הציקתני רוח בטני
<p class="verse">
32:19 הנה-בטני כיין לא-יפתח כאבות חדשים יבקע
<p class="verse">
32:20 אדברה וירוח-לי אפתח שפתי ואענה
<p class="verse">
32:21 אל-נא אשא פני-איש ואל-אדם לא אכנה
<p class="verse">
32:22 כי לא ידעתי אכנה כמעט ישאני עשני
<p class="verse">
33:1 ואולם שמע-נא איוב מלי וכל-דברי האזינה
<p class="verse">
33:2 הנה-נא פתחתי פי דברה לשוני בחכי
<p class="verse">
33:3 ישר-לבי אמרי ודעת שפתי ברור מללו
<p class="verse">
33:4 רוח-אל עשתני ונשמת שדי תחיני
<p class="verse">
33:5 אם-תוכל השיבני ערכה לפני התיצבה
<p class="verse">
33:6 הן-אני כפיך לאל מחמר קרצתי גם-אני
<p class="verse">
33:7 הנה אמתי לא תבעתך ואכפי עליך לא-יכבד
<p class="verse">
33:8 אך אמרת באזני וקול מלין אשמע
<p class="verse">
33:9 זך אני בלי פשע חף אנכי ולא עון לי
<p class="verse">
33:10 הן תנואות עלי ימצא יחשבני לאויב לו
<p class="verse">
33:11 ישם בסד רגלי ישמר כל-ארחתי
<p class="verse">
33:12 הן-זאת לא-צדקת אענך כי-ירבה אלוה מאנוש
<p class="verse">
33:13 מדוע אליו ריבות כי כל-דבריו לא-יענה
<p class="verse">
33:14 כי-באחת ידבר-אל ובשתים לא ישורנה
<p class="verse">
33:15 בחלום חזיון לילה בנפל תרדמה על-אנשים בתנומות עלי משכב
<p class="verse">
33:16 אז יגלה אזן אנשים ובמסרם יחתם
<p class="verse">
33:17 להסיר אדם מעשה וגוה מגבר יכסה
<p class="verse">
33:18 יחשך נפשו מני-שחת וחיתו מעבר בשלח
<p class="verse">
33:19 והוכח במכאוב על-משכבו וריב עצמיו אתן
<p class="verse">
33:20 וזהמתו חיתו לחם ונפשו מאכל תאוה
<p class="verse">
33:21 יכל בשרו מראי ושפי עצמותיו לא ראו
<p class="verse">
33:22 ותקרב לשחת נפשו וחיתו לממתים
<p class="verse">
33:23 אם-יש עליו מלאך מליץ אחד מני-אלף להגיד לאדם ישרו
<p class="verse">
33:24 ויחננו ויאמר פדעהו מרדת שחת מצאתי כפר
<p class="verse">
33:25 רטפש בשרו מנער ישוב לימי עלומיו
<p class="verse">
33:26 יעתר אל-אלוה וירצהו וירא פניו בתרועה וישב לאנוש צדקתו
<p class="verse">
33:27 ישר על-אנשים ויאמר חטאתי וישר העויתי ולא-שוה לי
<p class="verse">
33:28 פדה נפשי מעבר בשחת וחיתי באור תראה
<p class="verse">
33:29 הן-כל-אלה יפעל-אל פעמים שלוש עם-גבר
<p class="verse">
33:30 להשיב נפשו מני-שחת לאור באור החיים
<p class="verse">
33:31 הקשב איוב שמע-לי החרש ואנכי אדבר
<p class="verse">
33:32 אם-יש-מלין השיבני דבר כי-חפצתי צדקך
<p class="verse">
33:33 אם-אין אתה שמע-לי החרש ואאלפך חכמה
<p class="verse">
34:1 ויען אליהוא ויאמר
<p class="verse">
34:2 שמעו חכמים מלי וידעים האזינו לי
<p class="verse">
34:3 כי-אזן מלין תבחן וחך יטעם לאכל
<p class="verse">
34:4 משפט נבחרה-לנו נדעה בינינו מה-טוב
<p class="verse">
34:5 כי-אמר איוב צדקתי ואל הסיר משפטי
<p class="verse">
34:6 על-משפטי אכזב אנוש חצי בלי-פשע
<p class="verse">
34:7 מי-גבר כאיוב ישתה-לעג כמים
<p class="verse">
34:8 וארח לחברה עם-פעלי און וללכת עם-אנשי-רשע
<p class="verse">
34:9 כי-אמר לא יסכן-גבר ברצתו עם-אלהים
<p class="verse">
34:10 לכן אנשי לבב שמעו לי חללה לאל מרשע ושדי מעול
<p class="verse">
34:11 כי פעל אדם ישלם-לו וכארח איש ימצאנו
<p class="verse">
34:12 אף-אמנם אל לא-ירשיע ושדי לא-יעות משפט
<p class="verse">
34:13 מי-פקד עליו ארצה ומי שם תבל כלה
<p class="verse">
34:14 אם-ישים אליו לבו רוחו ונשמתו אליו יאסף
<p class="verse">
34:15 יגוע כל-בשר יחד ואדם על-עפר ישוב
<p class="verse">
34:16 ואם-בינה שמעה-זאת האזינה לקול מלי
<p class="verse">
34:17 האף שונא משפט יחבוש ואם-צדיק כביר תרשיע
<p class="verse">
34:18 האמר למלך בליעל רשע אל-נדיבים
<p class="verse">
34:19 אשר לא-נשא פני שרים ולא נכר-שוע לפני-דל כי-מעשה ידיו כלם
<p class="verse">
34:20 רגע ימתו וחצות לילה יגעשו עם ויעברו ויסירו אביר לא ביד
<p class="verse">
34:21 כי-עיניו על-דרכי-איש וכל-צעדיו יראה
<p class="verse">
34:22 אין-חשך ואין צלמות להסתר שם פעלי און
<p class="verse">
34:23 כי לא על-איש ישים עוד להלך אל-אל במשפט
<p class="verse">
34:24 ירע כבירים לא-חקר ויעמד אחרים תחתם
<p class="verse">
34:25 לכן יכיר מעבדיהם והפך לילה וידכאו
<p class="verse">
34:26 תחת-רשעים ספקם במקום ראים
<p class="verse">
34:27 אשר על-כן סרו מאחריו וכל-דרכיו לא השכילו
<p class="verse">
34:28 להביא עליו צעקת-דל וצעקת עניים ישמע
<p class="verse">
34:29 והוא ישקט ומי ירשע ויסתר פנים ומי ישורנו ועל-גוי ועל-אדם יחד
<p class="verse">
34:30 ממלך אדם חנף ממקשי עם
<p class="verse">
34:31 כי-אל-אל האמר נשאתי לא אחבל
<p class="verse">
34:32 בלעדי אחזה אתה הרני אם-עול פעלתי לא אסיף
<p class="verse">
34:33 המעמך ישלמנה כי-מאסת כי-אתה תבחר ולא-אני ומה-ידעת דבר
<p class="verse">
34:34 אנשי לבב יאמרו לי וגבר חכם שמע לי
<p class="verse">
34:35 איוב לא-בדעת ידבר ודבריו לא בהשכיל
<p class="verse">
34:36 אבי יבחן איוב עד-נצח על-תשבת באנשי-און
<p class="verse">
34:37 כי יסיף על-חטאתו פשע בינינו יספוק וירב אמריו לאל
<p class="verse">
35:1 ויען אליהו ויאמר
<p class="verse">
35:2 הזאת חשבת למשפט אמרת צדקי מאל
<p class="verse">
35:3 כי-תאמר מה-יסכן-לך מה-אעיל מחטאתי
<p class="verse">
35:4 אני אשיבך מלין ואת-רעיך עמך
<p class="verse">
35:5 הבט שמים וראה ושור שחקים גבהו ממך
<p class="verse">
35:6 אם-חטאת מה-תפעל-בו ורבו פשעיך מה-תעשה-לו
<p class="verse">
35:7 אם-צדקת מה-תתן-לו או מה-מידך יקח
<p class="verse">
35:8 לאיש-כמוך רשעך ולבן-אדם צדקתך
<p class="verse">
35:9 מרב עשוקים יזעיקו ישועו מזרוע רבים
<p class="verse">
35:10 ולא-אמר איה אלוה עשי נתן זמרות בלילה
<p class="verse">
35:11 מלפנו מבהמות ארץ ומעוף השמים יחכמנו
<p class="verse">
35:12 שם יצעקו ולא יענה מפני גאון רעים
<p class="verse">
35:13 אך-שוא לא-ישמע אל ושדי לא ישורנה
<p class="verse">
35:14 אף כי-תאמר לא תשורנו דין לפניו ותחולל לו
<p class="verse">
35:15 ועתה כי-אין פקד אפו ולא-ידע בפש מאד
<p class="verse">
35:16 ואיוב הבל יפצה-פיהו בבלי-דעת מלין יכבר
<p class="verse">
36:1 ויסף אליהוא ויאמר
<p class="verse">
36:2 כתר-לי זעיר ואחוך כי עוד לאלוה מלים
<p class="verse">
36:3 אשא דעי למרחוק ולפעלי אתן-צדק
<p class="verse">
36:4 כי-אמנם לא-שקר מלי תמים דעות עמך
<p class="verse">
36:5 הן-אל כביר ולא ימאס כביר כח לב
<p class="verse">
36:6 לא-יחיה רשע ומשפט עניים יתן
<p class="verse">
36:7 לא-יגרע מצדיק עיניו ואת-מלכים לכסא וישיבם לנצח ויגבהו
<p class="verse">
36:8 ואם-אסורים בזקים ילכדון בחבלי-עני
<p class="verse">
36:9 ויגד להם פעלם ופשעיהם כי יתגברו
<p class="verse">
36:10 ויגל אזנם למוסר ויאמר כי-ישבון מאון
<p class="verse">
36:11 אם-ישמעו ויעבדו יכלו ימיהם בטוב ושניהם בנעימים
<p class="verse">
36:12 ואם-לא ישמעו בשלח יעברו ויגועו בבלי-דעת
<p class="verse">
36:13 וחנפי-לב ישימו אף לא ישועו כי אסרם
<p class="verse">
36:14 תמת בנער נפשם וחיתם בקדשים
<p class="verse">
36:15 יחלץ עני בעניו ויגל בלחץ אזנם
<p class="verse">
36:16 ואף הסיתך מפי-צר רחב לא-מוצק תחתיה ונחת שלחנך מלא דשן
<p class="verse">
36:17 ודין-רשע מלאת דין ומשפט יתמכו
<p class="verse">
36:18 כי-חמה פן-יסיתך בספק ורב-כפר אל-יטך
<p class="verse">
36:19 היערך שועך לא בצר וכל מאמצי-כח
<p class="verse">
36:20 אל-תשאף הלילה לעלות עמים תחתם
<p class="verse">
36:21 השמר אל-תפן אל-און כי-על-זה בחרת מעני
<p class="verse">
36:22 הן-אל ישגיב בכחו מי כמהו מורה
<p class="verse">
36:23 מי-פקד עליו דרכו ומי-אמר פעלת עולה
<p class="verse">
36:24 זכר כי-תשגיא פעלו אשר שררו אנשים
<p class="verse">
36:25 כל-אדם חזו-בו אנוש יביט מרחוק
<p class="verse">
36:26 הן-אל שגיא ולא נדע מספר שניו ולא-חקר
<p class="verse">
36:27 כי יגרע נטפי-מים יזקו מטר לאדו
<p class="verse">
36:28 אשר-יזלו שחקים ירעפו עלי אדם רב
<p class="verse">
36:29 אף אם-יבין מפרשי-עב תשאות סכתו
<p class="verse">
36:30 הן-פרש עליו אורו ושרשי הים כסה
<p class="verse">
36:31 כי-בם ידין עמים יתן-אכל למכביר
<p class="verse">
36:32 על-כפים כסה-אור ויצו עליה במפגיע
<p class="verse">
36:33 יגיד עליו רעו מקנה אף על-עולה
<p class="verse">
37:1 אף-לזאת יחרד לבי ויתר ממקומו
<p class="verse">
37:2 שמעו שמוע ברגז קלו והגה מפיו יצא
<p class="verse">
37:3 תחת-כל-השמים ישרהו ואורו על-כנפות הארץ
<p class="verse">
37:4 אחריו ישאג-קול ירעם בקול גאונו ולא יעקבם כי-ישמע קולו
<p class="verse">
37:5 ירעם אל בקולו נפלאות עשה גדלות ולא נדע
<p class="verse">
37:6 כי לשלג יאמר הוא ארץ וגשם מטר וגשם מטרות עזו
<p class="verse">
37:7 ביד-כל-אדם יחתום לדעת כל-אנשי מעשהו
<p class="verse">
37:8 ותבא חיה במו-ארב ובמעונתיה תשכן
<p class="verse">
37:9 מן-החדר תבוא סופה וממזרים קרה
<p class="verse">
37:10 מנשמת-אל יתן-קרח ורחב מים במוצק
<p class="verse">
37:11 אף-ברי יטריח עב יפיץ ענן אורו
<p class="verse">
37:12 והוא מסבות מתהפך בתחבולתו לפעלם כל אשר יצום על-פני תבל ארצה
<p class="verse">
37:13 אם-לשבט אם-לארצו אם-לחסד ימצאהו
<p class="verse">
37:14 האזינה זאת איוב עמד והתבונן נפלאות אל
<p class="verse">
37:15 התדע בשום-אלוה עליהם והופיע אור עננו
<p class="verse">
37:16 התדע על-מפלשי-עב מפלאות תמים דעים
<p class="verse">
37:17 אשר-בגדיך חמים בהשקט ארץ מדרום
<p class="verse">
37:18 תרקיע עמו לשחקים חזקים כראי מוצק
<p class="verse">
37:19 הודיענו מה-נאמר לו לא-נערך מפני-חשך
<p class="verse">
37:20 היספר-לו כי אדבר אם-אמר איש כי יבלע
<p class="verse">
37:21 ועתה לא ראו אור בהיר הוא בשחקים ורוח עברה ותטהרם
<p class="verse">
37:22 מצפון זהב יאתה על-אלוה נורא הוד
<p class="verse">
37:23 שדי לא-מצאנהו שגיא-כח ומשפט ורב-צדקה לא יענה
<p class="verse">
37:24 לכן יראוהו אנשים לא-יראה כל-חכמי-לב
<p class="verse">
38:1 ויען-יהוה את-איוב מנהסערה ויאמר
<p class="verse">
38:2 מי זה מחשיך עצה במלין בלי-דעת
<p class="verse">
38:3 אזר-נא כגבר חלציך ואשאלך והודיעני
<p class="verse">
38:4 איפה היית ביסדי-ארץ הגד אם-ידעת בינה
<p class="verse">
38:5 מי-שם ממדיה כי תדע או מי-נטה עליה קו
<p class="verse">
38:6 על-מה אדניה הטבעו או מי-ירה אבן פנתה
<p class="verse">
38:7 ברן-יחד כוכבי בקר ויריעו כל-בני אלהים
<p class="verse">
38:8 ויסך בדלתים ים בגיחו מרחם יצא
<p class="verse">
38:9 בשומי ענן לבשו וערפל חתלתו
<p class="verse">
38:10 ואשבר עליו חקי ואשים בריח ודלתים
<p class="verse">
38:11 ואמר עד-פה תבוא ולא תסיף ופא-ישית בגאון גליך
<p class="verse">
38:12 המימיך צוית בקר ידעתה שחר מקמו
<p class="verse">
38:13 לאחז בכנפות הארץ וינערו רשעים ממנה
<p class="verse">
38:14 תתהפך כחמר חותם ויתיצבו כמו לבוש
<p class="verse">
38:15 וימנע מרשעים אורם וזרוע רמה תשבר
<p class="verse">
38:16 הבאת עד-נבכי-ים ובחקר תהום התהלכת
<p class="verse">
38:17 הנגלו לך שערי-מות ושערי צלמות תראה
<p class="verse">
38:18 התבננת עד-רחבי-ארץ הגד אם-ידעת כלה
<p class="verse">
38:19 אי-זה הדרך ישכן-אור וחשך אי-זה מקמו
<p class="verse">
38:20 כי תקחנו אל-גבולו וכי-תבין נתיבות ביתו
<p class="verse">
38:21 ידעת כי-אז תולד ומספר ימיך רבים
<p class="verse">
38:22 הבאת אל-אצרות שלג ואצרות ברד תראה
<p class="verse">
38:23 אשר-חשכתי לעת-צר ליום קרב ומלחמה
<p class="verse">
38:24 אי-זה הדרך יחלק אור יפץ קדים עלי-ארץ
<p class="verse">
38:25 מי-פלג לשטף תעלה ודרך לחזיז קלות
<p class="verse">
38:26 להמטיר על-ארץ לא-איש מדבר לא-אדם בו
<p class="verse">
38:27 להשביע שאה ומשאה ולהצמיח מצא דשא
<p class="verse">
38:28 היש-למטר אב או מי-הוליד אגלי-טל
<p class="verse">
38:29 מבטן מי יצא הקרח וכפר שמים מי ילדו
<p class="verse">
38:30 כאבן מים יתחבאו ופני תהום יתלכדו
<p class="verse">
38:31 התקשר מעדנות כימה או-משכות כסיל תפתח
<p class="verse">
38:32 התציא מזרות בעתו ועיש על-בניה תנחם
<p class="verse">
38:33 הידעת חקות שמים אם-תשים משטרו בארץ
<p class="verse">
38:34 התרים לעב קולך ושפעת-מים תכסך
<p class="verse">
38:35 התשלח ברקים וילכו ויאמרו לך הננו
<p class="verse">
38:36 מי-שת בטחות חכמה או מי-נתן לשכוי בינה
<p class="verse">
38:37 מי-יספר שחקים בחכמה ונבלי שמים מי ישכיב
<p class="verse">
38:38 בצקת עפר למוצק ורגבים ידבקו
<p class="verse">
38:39 התצוד ללביא טרף וחית כפירים תמלא
<p class="verse">
38:40 כי-ישחו במעונות ישבו בסכה למו-ארב
<p class="verse">
38:41 מי יכין לערב צידו כי-ילדו אל-אל ישועו יתעו לבלי-אכל
<p class="verse">
39:1 הידעת עת לדת יעלי-סלע חלל אילות תשמר
<p class="verse">
39:2 תספר ירחים תמלאנה וידעת עת לדתנה
<p class="verse">
39:3 תכרענה ילדיהן תפלחנה חבליהם תשלחנה
<p class="verse">
39:4 יחלמו בניהם ירבו בבר יצאו ולא-שבו למו
<p class="verse">
39:5 מי-שלח פרא חפשי ומסרות ערוד מי פתח
<p class="verse">
39:6 אשר-שמתי ערבה ביתו ומשכנותיו מלחה
<p class="verse">
39:7 ישחק להמון קריה תשאות נוגש לא ישמע
<p class="verse">
39:8 יתור הרים מרעהו ואחר כל-ירוק ידרוש
<p class="verse">
39:9 היאבה רים עבדך אם-ילין על-אבוסך
<p class="verse">
39:10 התקשר-רים בתלם עבתו אם-ישדד עמקים אחריך
<p class="verse">
39:11 התבטח-בו כי-רב כחו ותעזב אליו יגיעך
<p class="verse">
39:12 התאמין בו כי-ישוב זרעך וגרנך יאסף
<p class="verse">
39:13 כנף-רננים נעלסה אם-אברה חסידה ונצה
<p class="verse">
39:14 כי-תעזב לארץ בציה ועל-עפר תחמם
<p class="verse">
39:15 ותשכח כי-רגל תזורה וחית השדה תדושה
<p class="verse">
39:16 הקשיח בניה ללא-לה לריק יגיעה בלי-פחד
<p class="verse">
39:17 כי-השה אלוה חכמה ולא-חלק לה בבינה
<p class="verse">
39:18 כעת במרום תמריא תשחק לסוס ולרכבו
<p class="verse">
39:19 התתן לסוס גבורה התלביש צוארו רעמה
<p class="verse">
39:20 התרעישנו כארבה הוד נחרו אימה
<p class="verse">
39:21 יחפרו בעמק וישיש בכח יצא לקראת-נשק
<p class="verse">
39:22 ישחק לפחד ולא יחת ולא-ישוב מפני-חרב
<p class="verse">
39:23 עליו תרנה אשפה להב חנית וכידון
<p class="verse">
39:24 ברעש ורגז יגמא-ארץ ולא-יאמין כי-קול שופר
<p class="verse">
39:25 בדי שפר יאמר האח ומרחוק יריח מלחמה רעם שרים ותרועה
<p class="verse">
39:26 המבינתך יאבר-נץ יפרש כנפו לתימן
<p class="verse">
39:27 אם-על-פיך יגביה נשר וכי ירים קנו
<p class="verse">
39:28 סלע ישכן ויתלנן על-שן-סלע ומצודה
<p class="verse">
39:29 משם חפר-אכל למרחוק עיניו יביטו
<p class="verse">
39:30 ואפרחו יעלעו-דם ובאשר חללים שם הוא
<p class="verse">
40:1 ויען יהוה את-איוב ויאמר
<p class="verse">
40:2 הרב עם-שדי יסור מוכיח אלוה יעננה
<p class="verse">
40:3 ויען איוב את-יהוה ויאמר
<p class="verse">
40:4 הן קלתי מה אשיבך ידי שמתי למו-פי
<p class="verse">
40:5 אחת דברתי ולא אענה ושתים ולא אוסיף
<p class="verse">
40:6 ויען-יהוה את-איוב מנסערה ויאמר
<p class="verse">
40:7 אזר-נא כגבר חלציך אשאלך והודיעני
<p class="verse">
40:8 האף תפר משפטי תרשיעני למען תצדק
<p class="verse">
40:9 ואם-זרוע כאל לך ובקול כמהו תרעם
<p class="verse">
40:10 עדה נא גאון וגבה והוד והדר תלבש
<p class="verse">
40:11 הפץ עברות אפך וראה כל-גאה והשפילהו
<p class="verse">
40:12 ראה כל-גאה הכניעהו והדך רשעים תחתם
<p class="verse">
40:13 טמנם בעפר יחד פניהם חבש בטמון
<p class="verse">
40:14 וגם-אני אודך כי-תושע לך ימינך
<p class="verse">
40:15 הנה-נא בהמות אשר-עשיתי עמך חציר כבקר יאכל
<p class="verse">
40:16 הנה-נא כחו במתניו ואנו בשרירי בטנו
<p class="verse">
40:17 יחפץ זנבו כמו-ארז גידי פחדו ישרגו
<p class="verse">
40:18 עצמיו אפיקי נחושה גרמיו כמטיל ברזל
<p class="verse">
40:19 הוא ראשית דרכי-אל העשו יגש חרבו
<p class="verse">
40:20 כי-בול הרים ישאו-לו וכל-חית השדה ישחקו-שם
<p class="verse">
40:21 תחת-צאלים ישכב בסתר קנה ובצה
<p class="verse">
40:22 יסכהו צאלים צללו יסבוהו ערבי-נחל
<p class="verse">
40:23 הן יעשק נהר לא יחפוז יבטח כי-יגיח ירדן אל-פיהו
<p class="verse">
40:24 בעיניו יקחנו במוקשים ינקב-אף
<p class="verse">
40:25 תמשך לויתן בחכה ובחבל תשקיע לשנו
<p class="verse">
40:26 התשים אגמון באפו ובחוח תקוב לחיו
<p class="verse">
40:27 הירבה אליך תחנונים אם-ידבר אליך רכות
<p class="verse">
40:28 היכרת ברית עמך תקחנו לעבד עולם
<p class="verse">
40:29 התשחק-בו כצפור ותקשרנו לנערותיך
<p class="verse">
40:30 יכרו עליו חברים יחצוהו בין כנענים
<p class="verse">
40:31 התמלא בשכות עורו ובצלצל דגים ראשו
<p class="verse">
40:32 שים-עליו כפך זכר מלחמה אל-תוסף
<p class="verse">
41:1 הן-תחלתו נכזבה הגם אל-מראיו יטל
<p class="verse">
41:2 לא-אכזר כי יעורנו ומי הוא לפני יתיצב
<p class="verse">
41:3 מי הקדימני ואשלם תחת כל-השמים לי-הוא
<p class="verse">
41:4 לא-אחריש בדיו ודבר-גבורות וחין ערכו
<p class="verse">
41:5 מי-גלה פני לבושו בכפל רסנו מי יבוא
<p class="verse">
41:6 דלתי פניו מי פתח סביבות שניו אימה
<p class="verse">
41:7 גאוה אפיקי מגנים סגור חותם צר
<p class="verse">
41:8 אחד באחד יגשו ורוח לא-יבוא ביניהם
<p class="verse">
41:9 איש-באחיהו ידבקו יתלכדו ולא יתפרדו
<p class="verse">
41:10 עטישתיו תהל אור ועיניו כעפעפי-שחר
<p class="verse">
41:11 מפיו לפידים יהלכו כידודי אש יתמלטו
<p class="verse">
41:12 מנחיריו יצא עשן כדוד נפוח ואגמן
<p class="verse">
41:13 נפשו גחלים תלהט ולהב מפיו יצא
<p class="verse">
41:14 בצוארו ילין עז ולפניו תדוץ דאבה
<p class="verse">
41:15 מפלי בשרו דבקו יצוק עליו בל-ימוט
<p class="verse">
41:16 לבו יצוק כמו-אבן ויצוק כפלח תחתית
<p class="verse">
41:17 משתו יגורו אלים משברים יתחטאו
<p class="verse">
41:18 משיגהו חרב בלי תקום חנית מסע ושריה
<p class="verse">
41:19 יחשב לתבן ברזל לעץ רקבון נחושה
<p class="verse">
41:20 לא-יבריחנו בן-קשת לקש נהפכו-לו אבני-קלע
<p class="verse">
41:21 כקש נחשבו תותח וישחק לרעש כידון
<p class="verse">
41:22 תחתיו חדודי חרש ירפד חרוץ עלי-טיט
<p class="verse">
41:23 ירתיח כסיר מצולה ים ישים כמרקחה
<p class="verse">
41:24 אחריו יאיר נתיב יחשב תהום לשיבה
<p class="verse">
41:25 אין-על-עפר משלו העשו לבלי-חת
<p class="verse">
41:26 את-כל-גבה יראה הוא מלך על-כל-בני-שחץ
<p class="verse">
42:1 ויען איוב את-יהוה ויאמר
<p class="verse">
42:2 ידעת כי-כל תוכל ולא-יבצר ממך מזמה
<p class="verse">
42:3 מי זה מעלים עצה בלי דעת לכן הגדתי ולא אבין נפלאות ממני ולא אדע
<p class="verse">
42:4 שמע-נא ואנכי אדבר אשאלך והודיעני
<p class="verse">
42:5 לשמע-אזן שמעתיך ועתה עיני ראתך
<p class="verse">
42:6 על-כן אמאס ונחמתי על-עפר ואפר
<p class="verse">
42:7 ויהי אחר דבר יהוה את-הדברים האלה אל-איוב ויאמר יהוה אל-אליפז התימני חרה אפי בך ובשני רעיך כי לא דברתם אלי נכונה כעבדי איוב
<p class="verse">
42:8 ועתה קחו-לכם שבעה-פרים ושבעה אילים ולכו אל-עבדי איוב והעליתם עולה בעדכם ואיוב עבדי יתפלל עליכם כי אם-פניו אשא לבלתי עשות עמכם נבלה כי לא דברתם אלי נכונה כעבדי איוב
<p class="verse">
42:9 וילכו אליפז התימני ובלדד השוחי צפר הנעמתי ויעשו כאשר דבר אליהם יהוה וישא יהוה את-פני איוב
<p class="verse">
42:10 ויהוה שב את-שבית איוב בהתפללו בעד רעהו ויסף יהוה את-כל-אשר לאיוב למשנה
<p class="verse">
42:11 ויבאו אליו כל-אחיו וכל-אחיתיו וכל-ידעיו לפנים ויאכלו עמו לחם בביתו וינדו לו וינחמו אתו על כל-הרעה אשר-הביא יהוה עליו ויתנו-לו איש קשיטה אחת ואיש נזם זהב אחד
<p class="verse">
42:12 ויהוה ברך את-אחרית איוב מראשתו ויהי-לו ארבעה עשר אלף צאן וששת אלפים גמלים ואלף-צמד בקר ואלף אתונות
<p class="verse">
42:13 ויהי-לו שבענה בנים ושלוש בנות
<p class="verse">
42:14 ויקרא שם-האחת ימימה ושם השנית קציעה ושם השלישית קרן הפוך
<p class="verse">
42:15 ולא נמצא נשים יפות כבנות איוב בכל-הארץ ויתן להם אביהם נחלה בתוך אחיהם
<p class="verse">
42:16 ויחי איוב אחרי-זאת מאה וארבעים שנה וירא את-בניו ואת-בני בניו ארבעה דרות
<p class="verse">
42:17 וימת איוב זקן ושבע ימים
<p class="verse">

</body></html>
