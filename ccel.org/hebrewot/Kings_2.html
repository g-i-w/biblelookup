
<html><head>
<title>Hebrew Old Testament - Kings_2</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Kings_2</h1>
<p class="verse">
1:1 ויפשע מואב בישראל אחרי מות אחאב
<p class="verse">
1:2 ויפל אחזיה בעד השבכה בעליתו אשר בשמרון ויחל וישלח מלאכים ויאמר אלהם לכו דרשו בבעל זבוב אלהי עקרון אם-אחיה מחלי זה
<p class="verse">
1:3 ומלאך יהוה דבר אל-אליה התשבי קום עלה לקראת מלאכי מלך-שמרון ודבר אלהם המבלי אין-אלהים בישראל אתם הלכים לדרש בבעל זבוב אלהי עקרון
<p class="verse">
1:4 ולכן כה-אמר יהוה המטה אשר-עלית שם לא-תרד ממנה כי מות תמות וילך אליה
<p class="verse">
1:5 וישובו המלאכים אליו ויאמר אליהם מה-זה שבתם
<p class="verse">
1:6 ויאמרו אליו איש עלה לקראתנו ויאמר אלינו לכו שובו אל-המלך אשר-שלח אתכם ודברתם אליו כה אמר יהוה המבלי אין-אלהים בישראל אתה שלח לדרש בבעל זבוב אלהי עקרון לכן המטה אשר-עלית שם לא-תרד ממנה כי-מות תמות
<p class="verse">
1:7 וידבר אלהם מה משפט האיש אשר עלה לקראתכם וידבר אליכם את-הדברים האלה
<p class="verse">
1:8 ויאמרו אליו איש בעל שער ואזור עור אזור במתניו ויאמר אליה התשבי הוא
<p class="verse">
1:9 וישלח אליו שר-חמשים וחמשיו ויעל אליו והנה ישב על-ראש ההר וידבר אליו איש האלהים המלך דבר רדה
<p class="verse">
1:10 ויענה אליהו וידבר אל-שר החמשים ואם-איש אלהים אני תרד אש מן-השמים ותאכל אתך ואת-חמשיך ותרד אש מן-השמים ותאכל אתו ואת-חמשיו
<p class="verse">
1:11 וישב וישלח אליו שר-חמשים אחר וחמשיו ויען וידבר אליו איש האלהים כה-אמר המלך מהרה רדה
<p class="verse">
1:12 ויען אליה וידבר אליהם אם-איש האלהים אני תרד אש מן-השמים ותאכל אתך ואת-חמשיך ותרד אש-אלהים מן-השמים ותאכל אתו ואת-חמשיו
<p class="verse">
1:13 וישב וישלח שר-חמשים שלשים וחמשיו ויעל ויבא שר-החמשים השלישי ויכרע על-ברכיו לנגד אליהו ויתחנן אליו וידבר אליו איש האלהים תיקר-נא נפשי ונפש עבדיך אלה חמשים בעיניך
<p class="verse">
1:14 הנה ירדה אש מן-השמים ותאכל את-שני שרי החמשים הראשנים ואת-חמשיהם ועתה תיקר נפשי בעיניך
<p class="verse">
1:15 וידבר מלאך יהוה אל-אליהו רד אותו אל-תירא מפניו ויקם וירד אותו אל-המלך
<p class="verse">
1:16 וידבר אליו כה-אמר יהוה יען אשר-שלחת מלאכים לדרש בבעל זבוב אלהי עקרון המבלי אין-אלהים בישראל לדרש בדברו לכן המטה אשר-עלית שם לא-תרד ממנה כי-מות תמות
<p class="verse">
1:17 וימת כדבר יהוה אשר-דבר אליהו וימלך יהורם תחתיו בשנת שתים ליהורם בן-יהושפט מלך יהודה כי לא-היה לו בן
<p class="verse">
1:18 ויתר דברי אחזיהו אשר עשה הלוא-המה כתובים על-ספר דברי הימים למלכי ישראל
<p class="verse">
2:1 ויהי בהעלות יהוה את-אליהו בסערה השמים וילך אליהו ואלישע מן-הגלגל
<p class="verse">
2:2 ויאמר אליהו אל-אלישע שב-נא פה כי יהוה שלחני עד-בית-אל ויאמר אלישע חי-יהוה וחי-נפשך אם-אעזבך וירדו בית-אל
<p class="verse">
2:3 ויצאו בני-הנביאים אשר-בית-אל אל-אלישע ויאמרו אליו הידעת כי היום יהוה לקח את-אדניך מעל ראשך ויאמר גם-אני ידעתי החשו
<p class="verse">
2:4 ויאמר לו אליהו אלישע שב-נא פה כי יהוה שלחני יריחו ויאמר חי-יהוה וחי-נפשך אם-אעזבך ויבאו יריחו
<p class="verse">
2:5 ויגשו בני-הנביאים אשר-ביריחו אל-אלישע ויאמרו אליו הידעת כי היום יהוה לקח את-אדניך מעל ראשך ויאמר גם-אני ידעתי החשו
<p class="verse">
2:6 ויאמר לו אליהו שב-נא פה כי יהוה שלחני הירדנה ויאמר חי-יהוה וחי-נפשך אם-אעזבך וילכו שניהם
<p class="verse">
2:7 וחמשים איש מבני הנביאים הלכו ויעמדו מנגד מרחוק ושניהם עמדו על-הירדן
<p class="verse">
2:8 ויקח אליהו את-אדרתו ויגלם ויכה את-המים ויחצו הנה והנה ויעברו שניהם בחרבה
<p class="verse">
2:9 ויהי כעברם ואליהו אמר אל-אלישע שאל מה אעשה-לך בטרם אלקח מעמך ויאמר אלישע ויהי-נא פי-שנים ברוחך אלי
<p class="verse">
2:10 ויאמר הקשית לשאול אם-תראה אתי לקח מאתך יהי-לך כן ואם-אין לא יהיה
<p class="verse">
2:11 ויהי המה הלכים הלוך ודבר והנה רכב-אש וסוסי אש ויפרדו בין שניהם ויעל אליהו בסערה השמים
<p class="verse">
2:12 ואלישע ראה והוא מצעק אבי אבי רכב ישראל ופרשיו ולא ראהו עוד ויחזק בבגדיו ויקרעם לשנים קרעים
<p class="verse">
2:13 וירם את-אדרת אליהו אשר נפלה מעליו וישב ויעמד על-שפת הירדן
<p class="verse">
2:14 ויקח את-אדרת אליהו אשר-נפלה מעליו ויכה את-המים ויאמר איה יהוה אלהי אליהו אף-הוא ויכה את-המים ויחצו הנה והנה ויעבר אלישע
<p class="verse">
2:15 ויראהו בני-הנביאים אשר-ביריחו מנגד ויאמרו נחה רוח אליהו על-אלישע ויבאו לקראתו וישתחוו-לו ארצה
<p class="verse">
2:16 ויאמרו אליו הנה-נא יש-את-עבדיך חמשים אנשים בני-חיל ילכו נא ויבקשו את-אדניך פן-נשאו רוח יהוה וישלכהו באחד ההרים או באחת הגיאות ויאמר לא תשלחו
<p class="verse">
2:17 ויפצרו-בו עד-בש ויאמר שלחו וישלחו חמשים איש ויבקשו שלשה-ימים ולא מצאהו
<p class="verse">
2:18 וישבו אליו והוא ישב ביריחו ויאמר אלהם הלוא-אמרתי אליכם אל-תלכו
<p class="verse">
2:19 ויאמרו אנשי העיר אל-אלישע הנה-נא מושב העיר טוב כאשר אדני ראה והמים רעים והארץ משכלת
<p class="verse">
2:20 ויאמר קחו-לי צלחית חדשה ושימו שם מלח ויקחו אליו
<p class="verse">
2:21 ויצא אל-מוצא המים וישלך-שם מלח ויאמר כה-אמר יהוה רפאתי למים האלה לא-יהיה משם עוד מות ומשכלת
<p class="verse">
2:22 וירפו המים עד היום הזה כדבר אלישע אשר דבר
<p class="verse">
2:23 ויעל משם בית-אל והוא עלה בדרך ונערים קטנים יצאו מן-העיר ויתקלסו-בו ויאמרו לו עלה קרח עלה קרח
<p class="verse">
2:24 ויפן אחריו ויראם ויקללם בשם יהוה ותצאנה שתים דבים מן-היער ותבקענה מהם ארבעים ושני ילדים
<p class="verse">
2:25 וילך משם אל-הר הכרמל ומשם שב שמרון
<p class="verse">
3:1 ויהורם בן-אחאב מלך על-ישראל בשמרון בשנת שמנה עשרה ליהושפט מלך יהודה וימלך שתים-עשרה שנה
<p class="verse">
3:2 ויעשה הרע בעיני יהוה רק לא כאביו וכאמו ויסר את-מצבת הבעל אשר עשה אביו
<p class="verse">
3:3 רק בחטאות ירבעם בן-נבט אשר-החטיא את-ישראל דבק לא-סר ממנה
<p class="verse">
3:4 ומישע מלך-מואב היה נקד והשיב למלך-ישראל מאה-אלף כרים ומאה אלף אילים צמר
<p class="verse">
3:5 ויהי כמות אחאב ויפשע מלך-מואב במלך ישראל
<p class="verse">
3:6 ויצא המלך יהורם ביום ההוא משמרון ויפקד את-כל-ישראל
<p class="verse">
3:7 וילך וישלח אל-יהושפט מלך-יהודה לאמר מלך מואב פשע בי התלך אתי אל-מואב למלחמה ויאמר אעלה כמוני כמוך כעמי כעמך כסוסי כסוסיך
<p class="verse">
3:8 ויאמר אי-זה הדרך נעלה ויאמר דרך מדבר אדום
<p class="verse">
3:9 וילך מלך ישראל ומלך-יהודה ומלך אדום ויסבו דרך שבעת ימים ולא-היה מים למחנה ולבהמה אשר ברגליהם
<p class="verse">
3:10 ויאמר מלך ישראל אהה כי-קרא יהוה לשלשת המלכים האלה לתת אותם ביד-מואב
<p class="verse">
3:11 ויאמר יהושפט האין פה נביא ליהוה ונדרשה את-יהוה מאותו ויען אחד מעבדי מלך-ישראל ויאמר פה אלישע בן-שפט אשר-יצק מים על-ידי אליהו
<p class="verse">
3:12 ויאמר יהושפט יש אותו דבר-יהוה וירדו אליו מלך ישראל ויהושפט ומלך אדום
<p class="verse">
3:13 ויאמר אלישע אל-מלך ישראל מה-לי ולך לך אל-נביאי אביך ואל-נביאי אמך ויאמר לו מלך ישראל אל כי-קרא יהוה לשלשת המלכים האלה לתת אותם ביד-מואב
<p class="verse">
3:14 ויאמר אלישע חי-יהוה צבאות אשר עמדתי לפניו כי לולי פני יהושפט מלך-יהודה אני נשא אם-אביט אליך ואם-אראך
<p class="verse">
3:15 ועתה קחו-לי מנגן והיה כנגן המנגן ותהי עליו יד-יהוה
<p class="verse">
3:16 ויאמר כה אמר יהוה עשה הנחל הזה גבים גבים
<p class="verse">
3:17 כי-כה אמר יהוה לא-תראו רוח ולא-תראו גשם והנחל ההוא ימלא מים ושתיתם אתם ומקניכם ובהמתכם
<p class="verse">
3:18 ונקל זאת בעיני יהוה ונתן את-מואב בידכם
<p class="verse">
3:19 והכיתם כל-עיר מבצר וכל-עיר מבחור וכל-עץ טוב תפילו וכל-מעיני-מים תסתמו וכל החלקה הטובה תכאבו באבנים
<p class="verse">
3:20 ויהי בבקר כעלות המנחה והנה-מים באים מדרך אדום ותמלא הארץ את-המים
<p class="verse">
3:21 וכל-מואב שמעו כי-עלו המלכים להלחם בם ויצעקו מכל חגר חגרה ומעלה ויעמדו על-הגבול
<p class="verse">
3:22 וישכימו בבקר והשמש זרחה על-המים ויראו מואב מנגד את-המים אדמים כדם
<p class="verse">
3:23 ויאמרו דם זה החרב נחרבו המלכים ויכו איש את-רעהו ועתה לשלל מואב
<p class="verse">
3:24 ויבאו אל-מחנה ישראל ויקמו ישראל ויכו את-מואב וינסו מפניהם ויבו-בה והכות את-מואב
<p class="verse">
3:25 והערים יהרסו וכל-חלקה טובה ישליכו איש-אבנו ומלאוה וכל-מעין-מים יסתמו וכל-עץ-טוב יפילו עד-השאיר אבניה בקיר חרשת ויסבו הקלעים ויכוה
<p class="verse">
3:26 וירא מלך מואב כי-חזק ממנו המלחמה ויקח אותו שבע-מאות איש שלף חרב להבקיע אל-מלך אדום ולא יכלו
<p class="verse">
3:27 ויקח את-בנו הבכור אשר-ימלך תחתיו ויעלהו עלה על-החמה ויהי קצף-גדול על-ישראל ויסעו מעליו וישבו לארץ
<p class="verse">
4:1 ואשה אחת מנשי בני-הנביאים צעקה אל-אלישע לאמר עבדך אישי מת ואתה ידעת כי עבדך היה ירא את-יהוה והנשה בא לקחת את-שני ילדי לו לעבדים
<p class="verse">
4:2 ויאמר אליה אלישע מה אעשה-לך הגידי לי מה-יש-לכי בבית ותאמר אין לשפחתך כל בבית כי אם-אסוך שמן
<p class="verse">
4:3 ויאמר לכי שאלי-לך כלים מן-החוץ מאת כל-שכנכי כלים רקים אל-תמעיטי
<p class="verse">
4:4 ובאת וסגרת הדלת בעדך ובעד-בניך ויצקת על כל-הכלים האלה והמלא תסיעי
<p class="verse">
4:5 ותלך מאתו ותסגר הדלת בעדה ובעד בניה הם מגשים אליה והיא מיצקת
<p class="verse">
4:6 ויהי כמלאת הכלים ותאמר אל-בנה הגישה אלי עוד כלי ויאמר אליה אין עוד כלי ויעמד השמן
<p class="verse">
4:7 ותבא ותגד לאיש האלהים ויאמר לכי מכרי את-השמן ושלמי את-נשיכי ואת בניכי תחיי בנותר
<p class="verse">
4:8 ויהי היום ויעבר אלישע אל-שונם ושם אשה גדולה ותחזק-בו לאכל-לחם ויהי מדי עברו יסר שמה לאכל-לחם
<p class="verse">
4:9 ותאמר אל-אישה הנה-נא ידעתי כי איש אלהים קדוש הוא עבר עלינו תמיד
<p class="verse">
4:10 נעשה-נא עלית-קיר קטנה ונשים לו שם מטה ושלחן וכסא ומנורה והיה בבאו אלינו יסור שמה
<p class="verse">
4:11 ויהי היום ויבא שמה ויסר אל-העליה וישכב-שמה
<p class="verse">
4:12 ויאמר אל-גחזי נערו קרא לשונמית הזאת ויקרא-לה ותעמד לפניו
<p class="verse">
4:13 ויאמר לו אמר-נא אליה הנה חרדת אלינו את-כל-החרדה הזאת מה לעשות לך היש לדבר-לך אל-המלך או אל-שר הצבא ותאמר בתוך עמי אנכי ישבת
<p class="verse">
4:14 ויאמר ומה לעשות לה ויאמר גיחזי אבל בן אין-לה ואישה זקן
<p class="verse">
4:15 ויאמר קרא-לה ויקרא-לה ותעמד בפתח
<p class="verse">
4:16 ויאמר למועד הזה כעת חיה אתי חבקת בן ותאמר אל-אדני איש האלהים אל-תכזב בשפחתך
<p class="verse">
4:17 ותהר האשה ותלד בן למועד הזה כעת חיה אשר-דבר אליה אלישע
<p class="verse">
4:18 ויגדל הילד ויהי היום ויצא אל-אביו אל-הקצרים
<p class="verse">
4:19 ויאמר אל-אביו ראשי ראשי ויאמר אל-הנער שאהו אל-אמו
<p class="verse">
4:20 וישאהו ויביאהו אל-אמו וישב על-ברכיה עד-הצהרים וימת
<p class="verse">
4:21 ותעל ותשכבהו על-מטת איש האלהים ותסגר בעדו ותצא
<p class="verse">
4:22 ותקרא אל-אישה ותאמר שלחה נא לי אחד מן-הנערים ואחת האתנות וארוצה עד-איש האלהים ואשובה
<p class="verse">
4:23 ויאמר מדוע אתי הלכתי אליו היום לא-חדש ולא שבת ותאמר שלום
<p class="verse">
4:24 ותחבש האתון ותאמר אל-נערה נהג ולך אל-תעצר-לי לרכב כי אם-אמרתי לך
<p class="verse">
4:25 ותלך ותבוא אל-איש האלהים אל-הר הכרמל ויהי כראות איש-האלהים אתה מנגד ויאמר אל-גיחזי נערו הנה השונמית הלז
<p class="verse">
4:26 עתה רוץ-נא לקראתה ואמר-לה השלום לך השלום לאישך השלום לילד ותאמר שלום
<p class="verse">
4:27 ותבא אל-איש האלהים אל-ההר ותחזק ברגליו ויגש גיחזי להדפה ויאמר איש האלהים הרפה-לה כי-נפשה מרה-לה ויהוה העלים ממני ולא הגיד לי
<p class="verse">
4:28 ותאמר השאלתי בן מאת אדני הלא אמרתי לא תשלה אתי
<p class="verse">
4:29 ויאמר לגיחזי חגר מתניך וקח משענתי בידך ולך כי-תמצא איש לא תברכנו וכי-יברכך איש לא תעננו ושמת משענתי על-פני הנער
<p class="verse">
4:30 ותאמר אם הנער חי-יהוה וחי-נפשך אם-אעזבך ויקם וילך אחריה
<p class="verse">
4:31 וגחזי עבר לפניהם וישם את-המשענת על-פני הנער ואין קול ואין קשב וישב לקראתו ויגד-לו לאמר לא הקיץ הנער
<p class="verse">
4:32 ויבא אלישע הביתה והנה הנער מת משכב על-מטתו
<p class="verse">
4:33 ויבא ויסגר הדלת בעד שניהם ויתפלל אל-יהוה
<p class="verse">
4:34 ויעל וישכב על-הילד וישם פיו על-פיו ועיניו על-עיניו וכפיו על-כפו ויגהר עליו ויחם בשר הילד
<p class="verse">
4:35 וישב וילך בבית אחת הנה ואחת הנה ויעל ויגהר עליו ויזורר הנער עד-שבע פעמים ויפקח הנער את-עיניו
<p class="verse">
4:36 ויקרא אל-גיחזי ויאמר קרא אל-השנמית הזאת ויקראה ותבוא אליו ויאמר שאי בנך
<p class="verse">
4:37 ותבא ותפל על-רגליו ותשתחו ארצה ותשא את-בנה ותצא
<p class="verse">
4:38 ואלישע שב הגלגלה והרעב בארץ ובני הנביאים ישבים לפניו ויאמר לנערו שפת הסיר הגדולה ובשל נזיד לבני הנביאים
<p class="verse">
4:39 ויצא אחד אל-השדה ללקט ארת וימצא גפן שדה וילקט ממנו פקעת שדה מלא בגדו ויבא ויפלח אל-סיר הנזיד כי-לא ידעו
<p class="verse">
4:40 ויצקו לאנשים לאכול ויהי כאכלם מהנזיד והמה צעקו ויאמרו מות בסיר איש האלהים ולא יכלו לאכל
<p class="verse">
4:41 ויאמר וקחו-קמח וישלך אל-הסיר ויאמר צק לעם ויאכלו ולא היה דבר רע בסיר
<p class="verse">
4:42 ואיש בא מבעל שלשה ויבא לאיש האלהים לחם בכורים עשרים-לחם שערים וכרמל בצקלנו ויאמר תן לעם ויאכלו
<p class="verse">
4:43 ויאמר משרתו מה אתן זה לפני מאה איש ויאמר תן לעם ויאכלו כי כה אמר יהוה אכל והותר
<p class="verse">
4:44 ויתן לפניהם ויאכלו ויותרו כדבר יהוה
<p class="verse">
5:1 ונעמן שר-צבא מלך-ארם היה איש גדול לפני אדניו ונשא פנים כי-בו נתן-יהוה תשועה לארם והאיש היה גבור חיל מצרע
<p class="verse">
5:2 וארם יצאו גדודים וישבו מארץ ישראל נערה קטנה ותהי לפני אשת נעמן
<p class="verse">
5:3 ותאמר אל-גברתה אחלי אדני לפני הנביא אשר בשמרון אז יאסף אתו מצרעתו
<p class="verse">
5:4 ויבא ויגד לאדניו לאמר כזאת וכזאת דברה הנערה אשר מארץ ישראל
<p class="verse">
5:5 ויאמר מלך-ארם לך-בא ואשלחה ספר אל-מלך ישראל וילך ויקח בידו עשר ככרי-כסף וששת אלפים זהב ועשר חליפות בגדים
<p class="verse">
5:6 ויבא הספר אל-מלך ישראל לאמר ועתה כבוא הספר הזה אליך הנה שלחתי אליך את-נעמן עבדי ואספתו מצרעתו
<p class="verse">
5:7 ויהי כקרא מלך-ישראל את-הספר ויקרע בגדיו ויאמר האלהים אני להמית ולהחיות כי-זה שלח אלי לאסף איש מצרעתו כי אך-דעו-נא וראו כי-מתאנה הוא לי
<p class="verse">
5:8 ויהי כשמע אלישע איש-האלהים כי-קרע מלך-ישראל את-בגדיו וישלח אל-המלך לאמר למה קרעת בגדיך יבא-נא אלי וידע כי יש נביא בישראל
<p class="verse">
5:9 ויבא נעמן בסוסו וברכבו ויעמד פתח-הבית לאלישע
<p class="verse">
5:10 וישלח אליו אלישע מלאך לאמר הלוך ורחצת שבע-פעמים בירדן וישב בשרך לך וטהר
<p class="verse">
5:11 ויקצף נעמן וילך ויאמר הנה אמרתי אלי יצא יצוא ועמד וקרא בשם-יהוה אלהיו והניף ידו אל-המקום ואסף המצרע
<p class="verse">
5:12 הלא טוב אבנה ופרפר נהרות דמשק מכל מימי ישראל הלא-ארחץ בהם וטהרתי ויפן וילך בחמה
<p class="verse">
5:13 ויגשו עבדיו וידברו אליו ויאמרו אבי דבר גדול הנביא דבר אליך הלוא תעשה ואף כי-אמר אליך רחץ וטהר
<p class="verse">
5:14 וירד ויטבל בירדן שבע פעמים כדבר איש האלהים וישב בשרו כבשר נער קטן ויטהר
<p class="verse">
5:15 וישב אל-איש האלהים הוא וכל-מחנהו ויבא ויעמד לפניו ויאמר הנה-נא ידעתי כי אין אלהים בכל-הארץ כי אם-בישראל ועתה קח-נא ברכה מאת עבדך
<p class="verse">
5:16 ויאמר חי-יהוה אשר-עמדתי לפניו אם-אקח ויפצר-בו לקחת וימאן
<p class="verse">
5:17 ויאמר נעמן ולא יתן-נא לעבדך משא צמד-פרדים אדמה כי לוא-יעשה עוד עבדך עלה וזבח לאלהים אחרים כי אם-ליהוה
<p class="verse">
5:18 לדבר הזה יסלח יהוה לעבדך בבוא אדני בית-רמון להשתחות שמה והוא נשען על-ידי והשתחויתי בית רמן בהשתחויתי בית רמן יסלח-נא יהוה לעבדך בדבר הזה
<p class="verse">
5:19 ויאמר לו לך לשלום וילך מאתו כברת-ארץ
<p class="verse">
5:20 ויאמר גיחזי נער אלישע איש-האלהים הנה חשך אדני את-נעמן הארמי הזה מקחת מידו את אשר-הביא חי-יהוה כי-אם-רצתי אחריו ולקחתי מאתו מאומה
<p class="verse">
5:21 וירדף גיחזי אחרי נעמן ויראה נעמן רץ אחריו ויפל מעל המרכבה לקראתו ויאמר השלום
<p class="verse">
5:22 ויאמר שלום אדני שלחני לאמר הנה עתה זה באו אלי שני-נערים מהר אפרים מבני הנביאים תנה-נא להם ככר-כסף ושתי חלפות בגדים
<p class="verse">
5:23 ויאמר נעמן הואל קח ככרים ויפרץ-בו ויצר ככרים כסף בשני חרטים ושתי חלפות בגדים ויתן אל-שני נעריו וישאו לפניו
<p class="verse">
5:24 ויבא אל-העפל ויקח מידם ויפקד בבית וישלח את-האנשים וילכו
<p class="verse">
5:25 והוא-בא ויעמד אל-אדניו ויאמר אליו אלישע מאן גחזי ויאמר לא-הלך עבדך אנה ואנה
<p class="verse">
5:26 ויאמר אליו לא-לבי הלך כאשר הפך-איש מעל מרכבתו לקראתך העת לקחת את-הכסף ולקחת בגדים וזיתים וכרמים וצאן ובקר ועבדים ושפחות
<p class="verse">
5:27 וצרעת נעמן תדבק-בך ובזרעך לעולם ויצא מלפניו מצרע כשלג
<p class="verse">
6:1 ויאמרו בני-הנביאים אל-אלישע הנה-נא המקום אשר אנחנו ישבים שם לפניך צר ממנו
<p class="verse">
6:2 נלכה-נא עד-הירדן ונקחה משם איש קורה אחת ונעשה-לנו שם מקום לשבת שם ויאמר לכו
<p class="verse">
6:3 ויאמר האחד הואל נא ולך את-עבדיך ויאמר אני אלך
<p class="verse">
6:4 וילך אתם ויבאו הירדנה ויגזרו העצים
<p class="verse">
6:5 ויהי האחד מפיל הקורה ואת-הברזל נפל אל-המים ויצעק ויאמר אהה אדני והוא שאול
<p class="verse">
6:6 ויאמר איש-האלהים אנה נפל ויראהו את-המקום ויקצב-עץ וישלך-שמה ויצף הברזל
<p class="verse">
6:7 ויאמר הרם לך וישלח ידו ויקחהו
<p class="verse">
6:8 ומלך ארם היה נלחם בישראל ויועץ אל-עבדיו לאמר אל-מקום פלני אלמני תחנתי
<p class="verse">
6:9 וישלח איש האלהים אל-מלך ישראל לאמר השמר מעבר המקום הזה כי-שם ארם נחתים
<p class="verse">
6:10 וישלח מלך ישראל אל-המקום אשר אמר-לו איש-האלהים והזהירה ונשמר שם לא אחת ולא שתים
<p class="verse">
6:11 ויסער לב מלך-ארם על-הדבר הזה ויקרא אל-עבדיו ויאמר אליהם הלוא תגידו לי מי משלנו אל-מלך ישראל
<p class="verse">
6:12 ויאמר אחד מעבדיו לוא אדני המלך כי-אלישע הנביא אשר בישראל יגיד למלך ישראל את-הדברים אשר תדבר בחדר משכבך
<p class="verse">
6:13 ויאמר לכו וראו איכה הוא ואשלח ואקחהו ויגד-לו לאמר הנה בדתן
<p class="verse">
6:14 וישלח-שמה סוסים ורכב וחיל כבד ויבאו לילה ויקפו על-העיר
<p class="verse">
6:15 וישכם משרת איש האלהים לקום ויצא והנה-חיל סובב את-העיר וסוס ורכב ויאמר נערו אליו אהה אדני איכה נעשה
<p class="verse">
6:16 ויאמר אל-תירא כי רבים אשר אתנו מאשר אותם
<p class="verse">
6:17 ויתפלל אלישע ויאמר יהוה פקח-נא את-עיניו ויראה ויפקח יהוה את-עיני הנער וירא והנה ההר מלא סוסים ורכב אש סביבת אלישע
<p class="verse">
6:18 וירדו אליו ויתפלל אלישע אל-יהוה ויאמר הך-נא את-הגוי-הזה בסנורים ויכם בסנורים כדבר אלישע
<p class="verse">
6:19 ויאמר אלהם אלישע לא זה הדרך ולא זה העיר לכו אחרי ואוליכה אתכם אל-האיש אשר תבקשון וילך אותם שמרונה
<p class="verse">
6:20 ויהי כבאם שמרון ויאמר אלישע יהוה פקח את-עיני-אלה ויראו ויפקח יהוה את-עיניהם ויראו והנה בתוך שמרון
<p class="verse">
6:21 ויאמר מלך-ישראל אל-אלישע כראתו אותם האכה אכה אבי
<p class="verse">
6:22 ויאמר לא תכה האשר שבית בחרבך ובקשתך אתה מכה שים לחם ומים לפניהם ויאכלו וישתו וילכו אל-אדניהם
<p class="verse">
6:23 ויכרה להם כרה גדולה ויאכלו וישתו וישלחם וילכו אל-אדניהם ולא-יספו עוד גדודי ארם לבוא בארץ ישראל
<p class="verse">
6:24 ויהי אחרי-כן ויקבץ בן-הדד מלך-ארם את-כל-מחנהו ויעל ויצר על-שמרון
<p class="verse">
6:25 ויהי רעב גדול בשמרון והנה צרים עליה עד היות ראש-חמור בשמנים כסף ורבע הקב חרייונים בחמשה-כסף
<p class="verse">
6:26 ויהי מלך ישראל עבר על-החמה ואשה צעקה אליו לאמר הושיעה אדני המלך
<p class="verse">
6:27 ויאמר אל-יושעך יהוה מאין אושיעך המן-הגרן או מן-היקב
<p class="verse">
6:28 ויאמר-לה המלך מה-לך ותאמר האשה הזאת אמרה אלי תני את-בנך ונאכלנו היום ואת-בני נאכל מחר
<p class="verse">
6:29 ונבשל את-בני ונאכלהו ואמר אליה ביום האחר תני את-בנך ונאכלנו ותחבא את-בנה
<p class="verse">
6:30 ויהי כשמע המלך את-דברי האשה ויקרע את-בגדיו והוא עבר על-החמה וירא העם והנה השק על-בשרו מבית
<p class="verse">
6:31 ויאמר כה-יעשה-לי אלהים וכה יוסף אם-יעמד ראש אלישע בן-שפט עליו היום
<p class="verse">
6:32 ואלישע ישב בביתו והזקנים ישבים אתו וישלח איש מלפניו בטרם יבא המלאך אליו והוא אמר אל-הזקנים הראיתם כי-שלח בן-המרצח הזה להסיר את-ראשי ראו כבא המלאך סגרו הדלת ולחצתם אתו בדלת הלוא קול רגלי אדניו אחריו
<p class="verse">
6:33 עודנו מדבר עמם והנה המלאך ירד אליו ויאמר הנה-זאת הרעה מאת יהוה מה-אוחיל ליהוה עוד
<p class="verse">
7:1 ויאמר אלישע שמעו דבר-יהוה כה אמר יהוה כעת מחר סאה-סלת בשקל וסאתים שערים בשקל בשער שמרון
<p class="verse">
7:2 ויען השליש אשר-למלך נשען על-ידו את-איש האלהים ויאמר הנה יהוה עשה ארבות בשמים היהיה הדבר הזה ויאמר הנכה ראה בעיניך ומשם לא תאכל
<p class="verse">
7:3 וארבעה אנשים היו מצרעים פתח השער ויאמרו איש אל-רעהו מה אנחנו ישבים פה עד-מתנו
<p class="verse">
7:4 אם-אמרנו נבוא העיר והרעב בעיר ומתנו שם ואם-ישבנו פה ומתנו ועתה לכו ונפלה אל-מחנה ארם אם-יחינו נחיה ואם-ימיתנו ומתנו
<p class="verse">
7:5 ויקומו בנשף לבוא אל-מחנה ארם ויבאו עד-קצה מחנה ארם והנה אין-שם איש
<p class="verse">
7:6 ואדני השמיע את-מחנה ארם קול רכב קול סוס קול חיל גדול ויאמרו איש אל-אחיו הנה שכר-עלינו מלך ישראל את-מלכי החתים ואת-מלכי מצרים לבוא עלינו
<p class="verse">
7:7 ויקומו וינוסו בנשף ויעזבו את-אהליהם ואת-סוסיהם ואת-חמריהם המחנה כאשר-היא וינסו אל-נפשם
<p class="verse">
7:8 ויבאו המצרעים האלה עד-קצה המחנה ויבאו אל-אהל אחד ויאכלו וישתו וישאו משם כסף וזהב ובגדים וילכו ויטמנו וישבו ויבאו אל-אהל אחר וישאו משם וילכו ויטמנו
<p class="verse">
7:9 ויאמרו איש אל-רעהו לא-כן אנחנו עשים היום הזה יום-בשרה הוא ואנחנו מחשים וחכינו עד-אור הבקר ומצאנו עוון ועתה לכו ונבאה ונגידה בית המלך
<p class="verse">
7:10 ויבאו ויקראו אל-שער העיר ויגידו להם לאמר באנו אל-מחנה ארם והנה אין-שם איש וקול אדם כי אם-הסוס אסור והחמור אסור ואהלים כאשר-המה
<p class="verse">
7:11 ויקרא השערים ויגידו בית המלך פנימה
<p class="verse">
7:12 ויקם המלך לילה ויאמר אל-עבדיו אגידה-נא לכם את אשר-עשו לנו ארם ידעו כי-רעבים אנחנו ויצאו מן-המחנה להחבה בהשדה לאמר כי-יצאו מן-העיר ונתפשם חיים ואל-העיר נבא
<p class="verse">
7:13 ויען אחד מעבדיו ויאמר ויקחו-נא חמשה מן-הסוסים הנשארים אשר נשארו-בה הנם ככל-ההמון ישראל אשר נשארו-בה הנם ככל-המון ישראל אשר-תמו ונשלחה ונראה
<p class="verse">
7:14 ויקחו שני רכב סוסים וישלח המלך אחרי מחנה-ארם לאמר לכו וראו
<p class="verse">
7:15 וילכו אחריהם עד-הירדן והנה כל-הדרך מלאה בגדים וכלים אשר-השליכו ארם בהחפזם וישבו המלאכים ויגדו למלך
<p class="verse">
7:16 ויצא העם ויבזו את מחנה ארם ויהי סאה-סלת בשקל וסאתים שערים בשקל כדבר יהוה
<p class="verse">
7:17 והמלך הפקיד את-השליש אשר-נשען על-ידו על-השער וירמסהו העם בשער וימת כאשר דבר איש האלהים אשר דבר ברדת המלך אליו
<p class="verse">
7:18 ויהי כדבר איש האלהים אל-המלך לאמר סאתים שערים בשקל וסאה-סלת בשקל יהיה כעת מחר בשער שמרון
<p class="verse">
7:19 ויען השליש את-איש האלהים ויאמר והנה יהוה עשה ארבות בשמים היהיה כדבר הזה ויאמר הנך ראה בעיניך ומשם לא תאכל
<p class="verse">
7:20 ויהי-לו כן וירמסו אתו העם בשער וימת
<p class="verse">
8:1 ואלישע דבר אל-האשה אשר-החיה את-בנה לאמר קומי ולכי אתי וביתך וגורי באשר תגורי כי-קרא יהוה לרעב וגם-בא אל-הארץ שבע שנים
<p class="verse">
8:2 ותקם האשה ותעש כדבר איש האלהים ותלך היא וביתה ותגר בארץ-פלשתים שבע שנים
<p class="verse">
8:3 ויהי מקצה שבע שנים ותשב האשה מארץ פלשתים ותצא לצעק אל-המלך אל-ביתה ואל-שדה
<p class="verse">
8:4 והמלך מדבר אל-גחזי נער איש-האלהים לאמר ספרה-נא לי את כל-הגדלות אשר-עשה אלישע
<p class="verse">
8:5 ויהי הוא מספר למלך את אשר-החיה את-המת והנה האשה אשר-החיה את-בנה צעקת אל-המלך על-ביתה ועל-שדה ויאמר גחזי אדני המלך זאת האשה וזה-בנה אשר-החיה אלישע
<p class="verse">
8:6 וישאל המלך לאשה ותספר-לו ויתן-לה המלך סריס אחד לאמר השיב את-כל-אשר-לה ואת כל-תבואת השדה מיום עזבה את-הארץ ועד-עתה
<p class="verse">
8:7 ויבא אלישע דמשק ובן-הדד מלך-ארם חלה ויגד-לו לאמר בא איש האלהים עד-הנה
<p class="verse">
8:8 ויאמר המלך אל-חזהאל קח בידך מנחה ולך לקראת איש האלהים ודרשת את-יהוה מאותו לאמר האחיה מחלי זה
<p class="verse">
8:9 וילך חזאל לקראתו ויקח מנחה בידו וכל-טוב דמשק משא ארבעים גמל ויבא ויעמד לפניו ויאמר בנך בן-הדד מלך-ארם שלחני אליך לאמר האחיה מחלי זה
<p class="verse">
8:10 ויאמר אליו אלישע לך אמר-לא חיה תחיה והראני יהוה כי-מות ימות
<p class="verse">
8:11 ויעמד את-פניו וישם עד-בש ויבך איש האלהים
<p class="verse">
8:12 ויאמר חזאל מדוע אדני בכה ויאמר כי-ידעתי את אשר-תעשה לבני ישראל רעה מבצריהם תשלח באש ובחריהם בחרב תהרג ועלליהם תרטש והרתיהם תבקע
<p class="verse">
8:13 ויאמר חזהאל כי מה עבדך הכלב כי יעשה הדבר הגדול הזה ויאמר אלישע הראני יהוה אתך מלך על-ארם
<p class="verse">
8:14 וילך מאת אלישע ויבא אל-אדניו ויאמר לו מה-אמר לך אלישע ויאמר אמר לי חיה תחיה
<p class="verse">
8:15 ויהי ממחרת ויקח המכבר ויטבל במים ויפרש על-פניו וימת וימלך חזהאל תחתיו
<p class="verse">
8:16 ובשנת חמש ליורם בן-אחאב מלך ישראל ויהושפט מלך יהודה מלך יהורם בן-יהושפט מלך יהודה
<p class="verse">
8:17 בן-שלשים ושתים שנה היה במלכו ושמנה שנה מלך בירושלם
<p class="verse">
8:18 וילך בדרך מלכי ישראל כאשר עשו בית אחאב כי בת-אחאב היתה-לו לאשה ויעש הרע בעיני יהוה
<p class="verse">
8:19 ולא-אבה יהוה להשחית את-יהודה למען דוד עבדו כאשר אמר-לו לתת לו ניר לבניו כל-הימים
<p class="verse">
8:20 בימיו פשע אדום מתחת יד-יהודה וימלכו עליהם מלך
<p class="verse">
8:21 ויעבר יורם צעירה וכל-הרכב עמו ויהי-הוא קם לילה ויכה את-אדום הסביב אליו ואת שרי הרכב וינס העם לאהליו
<p class="verse">
8:22 ויפשע אדום מתחת יד-יהודה עד היום הזה אז תפשע לבנה בעת ההיא
<p class="verse">
8:23 ויתר דברי יורם וכל-אשר עשה הלוא-הם כתובים על-ספר דברי הימים למלכי יהודה
<p class="verse">
8:24 וישכב יורם עם-אבתיו ויקבר עם-אבתיו בעיר דוד וימלך אחזיהו בנו תחתיו
<p class="verse">
8:25 בשנת שתים-עשרה שנה ליורם בן-אחאב מלך ישראל מלך אחזיהו בן-יהורם מלך יהודה
<p class="verse">
8:26 בן-עשרים ושתים שנה אחזיהו במלכו ושנה אחת מלך בירושלם ושם אמו עתליהו בת-עמרי מלך ישראל
<p class="verse">
8:27 וילך בדרך בית אחאב ויעש הרע בעיני יהוה כבית אחאב כי חתן בית-אחאב הוא
<p class="verse">
8:28 וילך את-יורם בן-אחאב למלחמה עם-חזהאל מלך-ארם ברמת גלעד ויכו ארמים את-יורם
<p class="verse">
8:29 וישב יורם המלך להתרפא ביזרעאל מן-המכים אשר יכהו ארמים ברמה בהלחמו את-חזהאל מלך ארם ואחזיהו בן-יהורם מלך יהודה ירד לראות את-יורם בן-אחאב ביזרעאל כי-חלה הוא
<p class="verse">
9:1 ואלישע הנביא קרא לאחד מבני הנביאים ויאמר לו חגר מתניך וקח פך השמן הזה בידך ולך רמת גלעד
<p class="verse">
9:2 ובאת שמה וראה-שם יהוא בן-יהושפט בן-נמשי ובאת והקמתו מתוך אחיו והביאת אתו חדר בחדר
<p class="verse">
9:3 ולקחת פך-השמן ויצקת על-ראשו ואמרת כה-אמר יהוה משחתיך למלך אל-ישראל ופתחת הדלת ונסתה ולא תחכה
<p class="verse">
9:4 וילך הנער הנער הנביא רמת גלעד
<p class="verse">
9:5 ויבא והנה שרי החיל ישבים ויאמר דבר לי אליך השר ויאמר יהוא אל-מי מכלנו ויאמר אליך השר
<p class="verse">
9:6 ויקם ויבא הביתה ויצק השמן אל-ראשו ויאמר לו כה-אמר יהוה אלהי ישראל משחתיך למלך אל-עם יהוה אל-ישראל
<p class="verse">
9:7 והכיתה את-בית אחאב אדניך ונקמתי דמי עבדי הנביאים ודמי כל-עבדי יהוה מיד איזבל
<p class="verse">
9:8 ואבד כל-בית אחאב והכרתי לאחאב משתין בקיר ועצור ועזוב בישראל
<p class="verse">
9:9 ונתתי את-בית אחאב כבית ירבעם בן-נבט וכבית בעשא בן-אחיה
<p class="verse">
9:10 ואת-איזבל יאכלו הכלבים בחלק יזרעאל ואין קבר ויפתח הדלת וינס
<p class="verse">
9:11 ויהוא יצא אל-עבדי אדניו ויאמר לו השלום מדוע בא-המשגע הזה אליך ויאמר אליהם אתם ידעתם את-האיש ואת-שיחו
<p class="verse">
9:12 ויאמרו שקר הגד-נא לנו ויאמר כזאת וכזאת אמר אלי לאמר כה אמר יהוה משחתיך למלך אל-ישראל
<p class="verse">
9:13 וימהרו ויקחו איש בגדו וישימו תחתיו אל-גרם המעלות ויתקעו בשופר ויאמרו מלך יהוא
<p class="verse">
9:14 ויתקשר יהוא בן-יהושפט בן-נמשי אל-יורם ויורם היה שמר ברמת גלעד הוא וכל-ישראל מפני חזאל מלך-ארם
<p class="verse">
9:15 וישב יהורם המלך להתרפא ביזרעאל מן-המכים אשר יכהו ארמים בהלחמו את-חזאל מלך ארם ויאמר יהוא אם-יש נפשכם אל-יצא פליט מן-העיר ללכת לגיד ביזרעאל
<p class="verse">
9:16 וירכב יהוא וילך יזרעאלה כי יורם שכב שמה ואחזיה מלך יהודה ירד לראות את-יורם
<p class="verse">
9:17 והצפה עמד על-המגדל ביזרעאל וירא את-שפעת יהוא בבאו ויאמר שפעת אני ראה ויאמר יהורם קח רכב ושלח לקראתם ויאמר השלום
<p class="verse">
9:18 וילך רכב הסוס לקראתו ויאמר כה-אמר המלך השלום ויאמר יהוא מה-לך ולשלום סב אל-אחרי ויגד הצפה לאמר בא-המלאך עד-הם ולא-שב
<p class="verse">
9:19 וישלח רכב סוס שני ויבא אלהם ויאמר כה-אמר המלך שלום ויאמר יהוא מה-לך ולשלום סב אל-אחרי
<p class="verse">
9:20 ויגד הצפה לאמר בא עד-אליהם ולא-שב והמנהג כמנהג יהוא בן-נמשי כי בשגעון ינהג
<p class="verse">
9:21 ויאמר יהורם אסר ויאסר רכבו ויצא יהורם מלך-ישראל ואחזיהו מלך-יהודה איש ברכבו ויצאו לקראת יהוא וימצאהו בחלקת נבות היזרעאלי
<p class="verse">
9:22 ויהי כראות יהורם את-יהוא ויאמר השלום יהוא ויאמר מה השלום עד-זנוני איזבל אמך וכשפיה הרבים
<p class="verse">
9:23 ויהפך יהורם ידיו וינס ויאמר אל-אחזיהו מרמה אחזיה
<p class="verse">
9:24 ויהוא מלא ידו בקשת ויך את-יהורם בין זרעיו ויצא החצי מלבו ויכרע ברכבו
<p class="verse">
9:25 ויאמר אל-בדקר שלשה שא השלכהו בחלקת שדה נבות היזרעאלי כי-זכר אני ואתה את רכבים צמדים אחרי אחאב אביו ויהוה נשא עליו את-המשא הזה
<p class="verse">
9:26 אם-לא את-דמי נבות ואת-דמי בניו ראיתי אמש נאם-יהוה ושלמתי לך בחלקה הזאת נאם-יהוה ועתה שא השלכהו בחלקה כדבר יהוה
<p class="verse">
9:27 ואחזיה מלך-יהודה ראה וינס דרך בית הגן וירדף אחריו יהוא ויאמר גם-אתו הכהו אל-המרכבה במעלה-גור אשר את-יבלעם וינס מגדו וימת שם
<p class="verse">
9:28 וירכבו אתו עבדיו ירושלמה ויקברו אתו בקברתו עם-אבתיו בעיר דוד
<p class="verse">
9:29 ובשנת אחת עשרה שנה ליורם בן-אחאב מלך אחזיה על-יהודה
<p class="verse">
9:30 ויבוא יהוא יזרעאלה ואיזבל שמעה ותשם בפוך עיניה ותיטב את-ראשה ותשקף בעד החלון
<p class="verse">
9:31 ויהוא בא בשער ותאמר השלום זמרי הרג אדניו
<p class="verse">
9:32 וישא פניו אל-החלון ויאמר מי אתי מי וישקיפו אליו שנים שלשה סריסים
<p class="verse">
9:33 ויאמר שמטהו וישמטוה ויז מדמה אל-הקיר ואל-הסוסים וירמסנה
<p class="verse">
9:34 ויבא ויאכל וישת ויאמר פקדו-נא את-הארורה הזאת וקברוה כי בת-מלך היא
<p class="verse">
9:35 וילכו לקברה ולא-מצאו בה כי אם-הגלגלת והרגלים וכפות הידים
<p class="verse">
9:36 וישבו ויגידו לו ויאמר דבר-יהוה הוא אשר דבר ביד-עבדו אליהו התשבי לאמר בחלק יזרעאל יאכלו הכלבים את-בשר איזבל
<p class="verse">
9:37 והית נבלת איזבל כדמן על-פני השדה בחלק יזרעאל אשר לא-יאמרו זאת איזבל
<p class="verse">
10:1 ולאחאב שבעים בנים בשמרון ויכתב יהוא ספרים וישלח שמרון אל-שרי יזרעאל הזקנים ואל-האמנים אחאב לאמר
<p class="verse">
10:2 ועתה כבא הספר הזה אליכם ואתכם בני אדניכם ואתכם הרכב והסוסים ועיר מבצר והנשק
<p class="verse">
10:3 וראיתם הטוב והישר מבני אדניכם ושמתם על-כסא אביו והלחמו על-בית אדניכם
<p class="verse">
10:4 ויראו מאד מאד ויאמרו הנה שני המלכים לא עמדו לפניו ואיך נעמד אנחנו
<p class="verse">
10:5 וישלח אשר-על-הבית ואשר על-העיר והזקנים והאמנים אל-יהוא לאמר עבדיך אנחנו וכל אשר-תאמר אלינו נעשה לא-נמליך איש הטוב בעיניך עשה
<p class="verse">
10:6 ויכתב אליהם ספר שנית לאמר אם-לי אתם ולקלי אתם שמעים קחו את-ראשי אנשי בני-אדניכם ובאו אלי כעת מחר יזרעאלה ובני המלך שבעים איש את-גדלי העיר מגדלים אותם
<p class="verse">
10:7 ויהי כבא הספר אליהם ויקחו את-בני המלך וישחטו שבעים איש וישימו את-ראשיהם בדודים וישלחו אליו יזרעאלה
<p class="verse">
10:8 ויבא המלאך ויגד-לו לאמר הביאו ראשי בני-המלך ויאמר שימו אתם שני צברים פתח השער עד-הבקר
<p class="verse">
10:9 ויהי בבקר ויצא ויעמד ויאמר אל-כל-העם צדקים אתם הנה אני קשרתי על-אדני ואהרגהו ומי הכה את-כל-אלה
<p class="verse">
10:10 דעו אפוא כי לא יפל מדבר יהוה ארצה אשר-דבר יהוה על-בית אחאב ויהוה עשה את אשר דבר ביד עבדו אליהו
<p class="verse">
10:11 ויך יהוא את כל-הנשארים לבית-אחאב ביזרעאל וכל-גדליו ומידעיו וכהניו עד-בלתי השאיר-לו שריד
<p class="verse">
10:12 ויקם ויבא וילך שמרון הוא בית-עקד הרעים בדרך
<p class="verse">
10:13 ויהוא מצא את-אחי אחזיהו מלך-יהודה ויאמר מי אתם ויאמרו אחי אחזיהו אנחנו ונרד לשלום בני-המלך ובני הגבירה
<p class="verse">
10:14 ויאמר תפשום חיים ויתפשום חיים וישחטום אל-בור בית-עקד ארבעים ושנים איש ולא-השאיר איש מהם
<p class="verse">
10:15 וילך משם וימצא את-יהונדב בן-רכב לקראתו ויברכהו ויאמר אליו היש את-לבבך ישר כאשר לבבי עם-לבבך ויאמר יהונדב יש ויש תנה את-ידך ויתן ידו ויעלהו אליו אל-המרכבה
<p class="verse">
10:16 ויאמר לכה אתי וראה בקנאתי ליהוה וירכבו אתו ברכבו
<p class="verse">
10:17 ויבא שמרון ויך את-כל-הנשארים לאחאב בשמרון עד-השמידו כדבר יהוה אשר דבר אל-אליהו
<p class="verse">
10:18 ויקבץ יהוא את-כל-העם ויאמר אלהם אחאב עבד את-הבעל מעט יהוא יעבדנו הרבה
<p class="verse">
10:19 ועתה כל-נביאי הבעל כל-עבדיו וכל-כהניו קראו אלי איש אל-יפקד כי זבח גדול לי לבעל כל אשר-יפקד לא יחיה ויהוא עשה בעקבה למען האביד את-עבדי הבעל
<p class="verse">
10:20 ויאמר יהוא קדשו עצרה לבעל ויקראו
<p class="verse">
10:21 וישלח יהוא בכל-ישראל ויבאו כל-עבדי הבעל ולא-נשאר איש אשר לא-בא ויבאו בית הבעל וימלא בית-הבעל פה לפה
<p class="verse">
10:22 ויאמר לאשר על-המלתחה הוצא לבוש לכל עבדי הבעל ויצא להם המלבוש
<p class="verse">
10:23 ויבא יהוא ויהונדב בן-רכב בית הבעל ויאמר לעבדי הבעל חפשו וראו פן-יש-פה עמכם מעבדי יהוה כי אם-עבדי הבעל לבדם
<p class="verse">
10:24 ויבאו לעשות זבחים ועלות ויהוא שם-לו בחוץ שמנים איש ויאמר האיש אשר-ימלט מן-האנשים אשר אני מביא על-ידיכם נפשו תחת נפשו
<p class="verse">
10:25 ויהי ככלתו לעשות העלה ויאמר יהוא לרצים ולשלשים באו הכום איש אל-יצא ויכום לפי-חרב וישלכו הרצים והשלשים וילכו עד-עיר בית-הבעל
<p class="verse">
10:26 ויצאו את-מצבות בית-הבעל וישרפוה
<p class="verse">
10:27 ויתצו את מצבת הבעל ויתצו את-בית הבעל וישמהו למחראות עד-היום
<p class="verse">
10:28 וישמד יהוא את-הבעל מישראל
<p class="verse">
10:29 רק חטאי ירבעם בן-נבט אשר החטיא את-ישראל לא-סר יהוא מאחריהם עגלי הזהב אשר בית-אל ואשר בדן
<p class="verse">
10:30 ויאמר יהוה אל-יהוא יען אשר-הטיבת לעשות הישר בעיני ככל אשר בלבבי עשית לבית אחאב בני רבעים ישבו לך על-כסא ישראל
<p class="verse">
10:31 ויהוא לא שמר ללכת בתורת-יהוה אלהי-ישראל בכל-לבבו לא סר מעל חטאות ירבעם אשר החטיא את-ישראל
<p class="verse">
10:32 בימים ההם החל יהוה לקצות בישראל ויכם חזאל בכל-גבול ישראל
<p class="verse">
10:33 מן-הירדן מזרח השמש את כל-ארץ הגלעד הגדי והראובני והמנשי מערער אשר על-נחל ארנן והגלעד והבשן
<p class="verse">
10:34 ויתר דברי יהוא וכל-אשר עשה וכל-גבורתו הלוא-הם כתובים על-ספר דברי הימים למלכי ישראל
<p class="verse">
10:35 וישכב יהוא עם-אבתיו ויקברו אתו בשמרון וימלך יהואחז בנו תחתיו
<p class="verse">
10:36 והימים אשר מלך יהוא על-ישראל עשרים ושמנה-שנה בשמרון
<p class="verse">
11:1 ועתליה אם אחזיהו וראתה כי מת בנה ותקם ותאבד את כל-זרע הממלכה
<p class="verse">
11:2 ותקח יהושבע בת-המלך-יורם אחות אחזיהו את-יואש בן-אחזיה ותגנב אתו מתוך בני-המלך הממותתים אתו ואת-מינקתו בחדר המטות ויסתרו אתו מפני עתליהו ולא הומת
<p class="verse">
11:3 ויהי אתה בית יהוה מתחבא שש שנים ועתליה מלכת על-הארץ
<p class="verse">
11:4 ובשנה השביעית שלח יהוידע ויקח את-שרי המאיות לכרי ולרצים ויבא אתם אליו בית יהוה ויכרת להם ברית וישבע אתם בבית יהוה וירא אתם את-בן-המלך
<p class="verse">
11:5 ויצום לאמר זה הדבר אשר תעשון השלשית מכם באי השבת ושמרי משמרת בית המלך
<p class="verse">
11:6 והשלשית בשער סור והשלשית בשער אחר הרצים ושמרתם את-משמרת הבית מסח
<p class="verse">
11:7 ושתי הידות בכם כל יצאי השבת ושמרו את-משמרת בית-יהוה אל-המלך
<p class="verse">
11:8 והקפתם על-המלך סביב איש וכליו בידו והבא אל-השדרות יומת והיו את-המלך בצאתו ובבאו
<p class="verse">
11:9 ויעשו שרי המאיות ככל אשר-צוה יהוידע הכהן ויקחו איש את-אנשיו באי השבת עם יצאי השבת ויבאו אל-יהוידע הכהן
<p class="verse">
11:10 ויתן הכהן לשרי המאיות את-החנית ואת-השלטים אשר למלך דוד אשר בבית יהוה
<p class="verse">
11:11 ויעמדו הרצים איש וכליו בידו מכתף הבית הימנית עד-כתף הבית השמאלית למזבח ולבית על-המלך סביב
<p class="verse">
11:12 ויוצא את-בן-המלך ויתן עליו את-הנזר ואת-העדות וימלכו אתו וימשחהו ויכו-כף ויאמרו יחי המלך
<p class="verse">
11:13 ותשמע עתליה את-קול הרצין העם ותבא אל-העם בית יהוה
<p class="verse">
11:14 ותרא והנה המלך עמד על-העמוד כמשפט והשרים והחצצרות אל-המלך וכל-עם הארץ שמח ותקע בחצצרות ותקרע עתליה את-בגדיה ותקרא קשר קשר
<p class="verse">
11:15 ויצו יהוידע הכהן את-שרי המיאות פקדי החיל ויאמר אליהם הוציאו אתה אל-מבית לשדרת והבא אחריה המת בחרב כי אמר הכהן אל-תומת בית יהוה
<p class="verse">
11:16 וישמו לה ידים ותבוא דרך-מבוא הסוסים בית המלך ותומת שם
<p class="verse">
11:17 ויכרת יהוידע את-הברית בין יהוה ובין המלך ובין העם להיות לעם ליהוה ובין המלך ובין העם
<p class="verse">
11:18 ויבאו כל-עם הארץ בית-הבעל ויתצהו את-מזבחתו ואת-צלמיו שברו היטב ואת מתן כהן הבעל הרגו לפני המזבחות וישם הכהן פקדות על-בית יהוה
<p class="verse">
11:19 ויקח את-שרי המאות ואת-הכרי ואת-הרצים ואת כל-עם הארץ וירידו את-המלך מבית יהוה ויבואו דרך-שער הרצים בית המלך וישב על-כסא המלכים
<p class="verse">
11:20 וישמח כל-עם-הארץ והעיר שקטה ואת-עתליהו המיתו בחרב בית מלך
<p class="verse">
12:1 בן-שבע שנים יהואש במלכו
<p class="verse">
12:2 בשנת-שבע ליהוא מלך יהואש וארבעים שנה מלך בירושלם ושם אמו צביה מבאר שבע
<p class="verse">
12:3 ויעש יהואש הישר בעיני יהוה כל-ימיו אשר הורהו יהוידע הכהן
<p class="verse">
12:4 רק הבמות לא-סרו עוד העם מזבחים ומקטרים בבמות
<p class="verse">
12:5 ויאמר יהואש אל-הכהנים כל כסף הקדשים אשר-יובא בית-יהוה כסף עובר איש כסף נפשות ערכו כל-כסף אשר יעלה על לב-איש להביא בית יהוה
<p class="verse">
12:6 יקחו להם הכהנים איש מאת מכרו והם יחזקו את-בדק הבית לכל אשר-ימצא שם בדק
<p class="verse">
12:7 ויהי בשנת עשרים ושלש שנה למלך יהואש לא-חזקו הכהנים את-בדק הבית
<p class="verse">
12:8 ויקרא המלך יהואש ליהוידע הכהן ולכהנים ויאמר אלהם מדוע אינכם מחזקים את-בדק הבית ועתה אל-תקחו-כסף מאת מכריכם כי-לבדק הבית תתנהו
<p class="verse">
12:9 ויאתו הכהנים לבלתי קחת-כסף מאת העם ולבלתי חזק את-בדק הבית
<p class="verse">
12:10 ויקח יהוידע הכהן ארון אחד ויקב חר בדלתו ויתן אתו אצל המזבח בימין בבוא-איש בית יהוה ונתנו-שמה הכהנים שמרי הסף את-כל-הכסף המובא בית-יהוה
<p class="verse">
12:11 ויהי כראותם כי-רב הכסף בארון ויעל ספר המלך והכהן הגדול ויצרו וימנו את-הכסף הנמצא בית-יהוה
<p class="verse">
12:12 ונתנו את-הכסף המתכן על-יד עשי המלאכה הפקדים בית יהוה ויוציאהו לחרשי העץ ולבנים העשים בית יהוה
<p class="verse">
12:13 ולגדרים ולחצבי האבן ולקנות עצים ואבני מחצב לחזק את-בדק בית-יהוה ולכל אשר-יצא על-הבית לחזקה
<p class="verse">
12:14 אך לא יעשה בית יהוה ספות כסף מזמרות מזרקות חצצרות כל-כלי זהב וכלי-כסף מן-הכסף המובא בית-יהוה
<p class="verse">
12:15 כי-לעשי המלאכה יתנהו וחזקו-בו את-בית יהוה
<p class="verse">
12:16 ולא יחשבו את-האנשים אשר יתנו את-הכסף על-ידם לתת לעשי המלאכה כי באמנה הם עשים
<p class="verse">
12:17 כסף אשם וכסף חטאות לא יובא בית יהוה לכהנים יהיו
<p class="verse">
12:18 אז יעלה חזאל מלך ארם וילחם על-גת וילכדה וישם חזאל פניו לעלות על-ירושלם
<p class="verse">
12:19 ויקח יהואש מלך-יהודה את כל-הקדשים אשר-הקדישו יהושפט ויהורם ואחזיהו אבתיו מלכי יהודה ואת-קדשיו ואת כל-הזהב הנמצא באצרות בית-יהוה ובית המלך וישלח לחזאל מלך ארם ויעל מעל ירושלם
<p class="verse">
12:20 ויתר דברי יואש וכל-אשר עשה הלוא-הם כתובים על-ספר דברי הימים למלכי יהודה
<p class="verse">
12:21 ויקמו עבדיו ויקשרו-קשר ויכו את-יואש בית מלא היורד סלא
<p class="verse">
12:22 ויוזבד בן-שמעת ויהוזבד בן-שמר עבדיו הכהו וימת ויקברו אתו עם-אבתיו בעיר דוד וימלך אמציה בנו תחתיו
<p class="verse">
13:1 בשנת עשרים ושלש שנה ליואש בן-אחזיהו מלך יהודה מלך יהואחז בן-יהוא על-ישראל בשמרון שבע עשרה שנה
<p class="verse">
13:2 ויעש הרע בעיני יהוה וילך אחר חטאת ירבעם בן-נבט אשר-החטיא את-ישראל לא-סר ממנה
<p class="verse">
13:3 ויחר-אף יהוה בישראל ויתנם ביד חזאל מלך-ארם וביד בן-הדד בן-חזאל כל-הימים
<p class="verse">
13:4 ויחל יהואחז את-פני יהוה וישמע אליו יהוה כי ראה את-לחץ ישראל כי-לחץ אתם מלך ארם
<p class="verse">
13:5 ויתן יהוה לישראל מושיע ויצאו מתחת יד-ארם וישבו בני-ישראל באהליהם כתמול שלשום
<p class="verse">
13:6 אך לא-סרו מחטאות בית-ירבעם אשר-החטי את-ישראל בה הלך וגם האשרה עמדה בשמרון
<p class="verse">
13:7 כי לא השאיר ליהואחז עם כי אם-חמשים פרשים ועשרה רכב ועשרת אלפים רגלי כי אבדם מלך ארם וישמם כעפר לדש
<p class="verse">
13:8 ויתר דברי יהואחז וכל-אשר עשה וגבורתו הלוא-הם כתובים על-ספר דברי הימים למלכי ישראל
<p class="verse">
13:9 וישכב יהואחז עם-אבתיו ויקברהו בשמרון וימלך יואש בנו תחתיו
<p class="verse">
13:10 בשנת שלשים ושבע שנה ליואש מלך יהודה מלך יהואש בן-יהואחז על-ישראל בשמרון שש עשרה שנה
<p class="verse">
13:11 ויעשה הרע בעיני יהוה לא סר מכל-חטאות ירבעם בן-נבט אשר-החטיא את-ישראל בה הלך
<p class="verse">
13:12 ויתר דברי יואש וכל-אשר עשה וגבורתו אשר נלחם עם אמציה מלך-יהודה הלוא-הם כתובים על-ספר דברי הימים למלכי ישראל
<p class="verse">
13:13 וישכב יואש עם-אבתיו וירבעם ישב על-כסאו ויקבר יואש בשמרון עם מלכי ישראל
<p class="verse">
13:14 ואלישע חלה את-חליו אשר ימות בו וירד אליו יואש מלך-ישראל ויבך על-פניו ויאמר אבי אבי רכב ישראל ופרשיו
<p class="verse">
13:15 ויאמר לו אלישע קח קשת וחצים ויקח אליו קשת וחצים
<p class="verse">
13:16 ויאמר למלך ישראל הרכב ידך על-הקשת וירכב ידו וישם אלישע ידיו על-ידי המלך
<p class="verse">
13:17 ויאמר פתח החלון קדמה ויפתח ויאמר אלישע ירה ויור ויאמר חץ-תשועה ליהוה וחץ תשועה בארם והכית את-ארם באפק עד-כלה
<p class="verse">
13:18 ויאמר קח החצים ויקח ויאמר למלך-ישראל הך-ארצה ויך שלש-פעמים ויעמד
<p class="verse">
13:19 ויקצף עליו איש האלהים ויאמר להכות חמש או-שש פעמים אז הכית את-ארם עד-כלה ועתה שלש פעמים תכה את-ארם
<p class="verse">
13:20 וימת אלישע ויקברהו וגדודי מואב יבאו בארץ בא שנה
<p class="verse">
13:21 ויהי הם קברים איש והנה ראו את-הגדוד וישליכו את-האיש בקבר אלישע וילך ויגע האיש בעצמות אלישע ויחי ויקם על-רגליו
<p class="verse">
13:22 וחזאל מלך ארם לחץ את-ישראל כל ימי יהואחז
<p class="verse">
13:23 ויחן יהוה אתם וירחמם ויפן אליהם למען בריתו את-אברהם יצחק ויעקב ולא אבה השחיתם ולא-השליכם מעל-פניו עד-עתה
<p class="verse">
13:24 וימת חזאל מלך-ארם וימלך בן-הדד בנו תחתיו
<p class="verse">
13:25 וישב יהואש בן-יהואחז ויקח את-הערים מיד בן-הדד בן-חזאל אשר לקח מיד יהואחז אביו במלחמה שלש פעמים הכהו יואש וישב את-ערי ישראל
<p class="verse">
14:1 בשנת שתים ליואש בן-יואחז מלך ישראל מלך אמציהו בן-יואש מלך יהודה
<p class="verse">
14:2 בן-עשרים וחמש שנה היה במלכו ועשרים ותשע שנה מלך בירושלם ושם אמו יהועדין מן-ירושלם
<p class="verse">
14:3 ויעש הישר בעיני יהוה רק לא כדוד אביו ככל אשר-עשה יואש אביו עשה
<p class="verse">
14:4 רק הבמות לא-סרו עוד העם מזבחים ומקטרים בבמות
<p class="verse">
14:5 ויהי כאשר חזקה הממלכה בידו ויך את-עבדיו המכים את-המלך אביו
<p class="verse">
14:6 ואת-בני המכים לא המית ככתוב בספר תורת-משה אשר-צוה יהוה לאמר לא-יומתו אבות על-בנים ובנים לא-יומתו על-אבות כי אם-איש בחטאו ימות
<p class="verse">
14:7 הוא-הכה את-אדום בגיא-המלח עשרת אלפים ותפש את-הסלע במלחמה ויקרא את-שמה יקתאל עד היום הזה
<p class="verse">
14:8 אז שלח אמציה מלאכים אל-יהואש בן-יהואחז בן-יהוא מלך ישראל לאמר לכה נתראה פנים
<p class="verse">
14:9 וישלח יהואש מלך-ישראל אל-אמציהו מלך-יהודה לאמר החוח אשר בלבנון שלח אל-הארז אשר בלבנון לאמר תנה-את-בתך לבני לאשה ותעבר חית השדה אשר בלבנון ותרמס את-החוח
<p class="verse">
14:10 הכה הכית את-אדום ונשאך לבך הכבד ושב בביתך ולמה תתגרה ברעה ונפלתה אתה ויהודה עמך
<p class="verse">
14:11 ולא-שמע אמציהו ויעל יהואש מלך-ישראל ויתראו פנים הוא ואמציהו מלך-יהודה בבית שמש אשר ליהודה
<p class="verse">
14:12 וינגף יהודה לפני ישראל וינסו איש לאהלו
<p class="verse">
14:13 ואת אמציהו מלך-יהודה בן-יהואש בן-אחזיהו תפש יהואש מלך-ישראל בבית שמש ויבאו ירושלם ויפרץ בחומת ירושלם בשער אפרים עד-שער הפנה ארבע מאות אמה
<p class="verse">
14:14 ולקח את-כל-הזהב-והכסף ואת כל-הכלים הנמצאים בית-יהוה ובאצרות בית המלך ואת בני התערבות וישב שמרונה
<p class="verse">
14:15 ויתר דברי יהואש אשר עשה וגבורתו ואשר נלחם עם אמציהו מלך-יהודה הלא-הם כתובים על-ספר דברי הימים למלכי ישראל
<p class="verse">
14:16 וישכב יהואש עם-אבתיו ויקבר בשמרון עם מלכי ישראל וימלך ירבעם בנו תחתיו
<p class="verse">
14:17 ויחי אמציהו בן-יואש מלך יהודה אחרי מות יהואש בן-יהואחז מלך ישראל חמש עשרה שנה
<p class="verse">
14:18 ויתר דברי אמציהו הלא-הם כתובים על-ספר דברי הימים למלכי יהודה
<p class="verse">
14:19 ויקשרו עליו קשר בירושלם וינס לכישה וישלחו אחריו לכישה וימתהו שם
<p class="verse">
14:20 וישאו אתו על-הסוסים ויקבר בירושלם עם-אבתיו בעיר דוד
<p class="verse">
14:21 ויקחו כל-עם יהודה את-עזריה והוא בן-שש עשרה שנה וימלכו אתו תחת אביו אמציהו
<p class="verse">
14:22 הוא בנה את-אילת וישבה ליהודה אחרי שכב-המלך עם-אבתיו
<p class="verse">
14:23 בשנת חמש-עשרה שנה לאמציהו בן-יואש מלך יהודה מלך ירבעם בן-יואש מלך-ישראל בשמרון ארבעים ואחת שנה
<p class="verse">
14:24 ויעש הרע בעיני יהוה לא סר מכל-חטאות ירבעם בן-נבט אשר החטיא את-ישראל
<p class="verse">
14:25 הוא השיב את-גבול ישראל מלבוא חמת עד-ים הערבה כדבר יהוה אלהי ישראל אשר דבר ביד-עבדו יונה בן-אמתי הנביא אשר מגת החפר
<p class="verse">
14:26 כי-ראה יהוה את-עני ישראל מרה מאד ואפס עצור ואפס עזוב ואין עזר לישראל
<p class="verse">
14:27 ולא-דבר יהוה למחות את-שם ישראל מתחת השמים ויושיעם ביד ירבעם בן-יואש
<p class="verse">
14:28 ויתר דברי ירבעם וכל-אשר עשה וגבורתו אשר-נלחם ואשר השיב את-דמשק ואת-חמת ליהודה בישראל הלא-הם כתובים על-ספר דברי הימים למלכי ישראל
<p class="verse">
14:29 וישכב ירבעם עם-אבתיו עם מלכי ישראל וימלך זכריה בנו תחתיו
<p class="verse">
15:1 בשנת עשרים ושבע שנה לירבעם מלך ישראל מלך עזריה בן-אמציה מלך יהודה
<p class="verse">
15:2 בן-שש עשרה שנה היה במלכו וחמשים ושתים שנה מלך בירושלם ושם אמו יכליהו מירושלם
<p class="verse">
15:3 ויעש הישר בעיני יהוה ככל אשר-עשה אמציהו אביו
<p class="verse">
15:4 רק הבמות לא-סרו עוד העם מזבחים ומקטרים בבמות
<p class="verse">
15:5 וינגע יהוה את-המלך ויהי מצרע עד-יום מתו וישב בבית החפשית ויותם בן-המלך על-הבית שפט את-עם הארץ
<p class="verse">
15:6 ויתר דברי עזריהו וכל-אשר עשה הלא-הם כתובים על-ספר דברי הימים למלכי יהודה
<p class="verse">
15:7 וישכב עזריה עם-אבתיו ויקברו אתו עם-אבתיו בעיר דוד וימלך יותם בנו תחתיו
<p class="verse">
15:8 בשנת שלשים ושמנה שנה לעזריהו מלך יהודה מלך זכריהו בן-ירבעם על-ישראל בשמרון ששה חדשים
<p class="verse">
15:9 ויעש הרע בעיני יהוה כאשר עשו אבתיו לא סר מחטאות ירבעם בן-נבט אשר החטיא את-ישראל
<p class="verse">
15:10 ויקשר עליו שלם בן-יבש ויכהו קבל-עם וימיתהו וימלך תחתיו
<p class="verse">
15:11 ויתר דברי זכריה הנם כתובים על-ספר דברי הימים למלכי ישראל
<p class="verse">
15:12 הוא דבר-יהוה אשר דבר אל-יהוא לאמר בני רביעים ישבו לך על-כסא ישראל ויהי-כן
<p class="verse">
15:13 שלום בן-יביש מלך בשנת שלשים ותשע שנה לעזיה מלך יהודה וימלך ירח-ימים בשמרון
<p class="verse">
15:14 ויעל מנחם בן-גדי מתרצה ויבא שמרון ויך את-שלום בן-יביש בשמרון וימיתהו וימלך תחתיו
<p class="verse">
15:15 ויתר דברי שלום וקשרו אשר קשר הנם כתבים על-ספר דברי הימים למלכי ישראל
<p class="verse">
15:16 אז יכה-מנחם את-תפסח ואת-כל-אשר-בה ואת-גבוליה מתרצה כי לא פתח ויך את כל-ההרותיה בקע
<p class="verse">
15:17 בשנת שלשים ותשע שנה לעזריה מלך יהודה מלך מנחם בן-גדי על-ישראל עשר שנים בשמרון
<p class="verse">
15:18 ויעש הרע בעיני יהוה לא סר מעל חטאות ירבעם בן-נבט אשר-החטיא את-ישראל כל-ימיו
<p class="verse">
15:19 בא פול מלך-אשור על-הארץ ויתן מנחם לפול אלף ככר-כסף להיות ידיו אתו להחזיק הממלכה בידו
<p class="verse">
15:20 ויצא מנחם את-הכסף על-ישראל על כל-גבורי החיל לתת למלך אשור חמשים שקלים כסף לאיש אחד וישב מלך אשור ולא-עמד שם בארץ
<p class="verse">
15:21 ויתר דברי מנחם וכל-אשר עשה הלוא-הם כתובים על-ספר דברי הימים למלכי ישראל
<p class="verse">
15:22 וישכב מנחם עם-אבתיו וימלך פקחיה בנו תחתיו
<p class="verse">
15:23 בשנת חמשים שנה לעזריה מלך יהודה מלך פקחיה בן-מנחם על-ישראל בשמרון שנתים
<p class="verse">
15:24 ויעש הרע בעיני יהוה לא סר מחטאות ירבעם בן-נבט אשר החטיא את-ישראל
<p class="verse">
15:25 ויקשר עליו פקח בן-רמליהו שלישו ויכהו בשמרון בארמון בית-מלך את-ארגב ואת-האריה ועמו חמשים איש מבני גלעדים וימיתהו וימלך תחתיו
<p class="verse">
15:26 ויתר דברי פקחיה וכל-אשר עשה הנם כתובים על-ספר דברי הימים למלכי ישראל
<p class="verse">
15:27 בשנת חמשים ושתים שנה לעזריה מלך יהודה מלך פקח בן-רמליהו על-ישראל בשמרון עשרים שנה
<p class="verse">
15:28 ויעש הרע בעיני יהוה לא סר מן-חטאות ירבעם בן-נבט אשר החטיא את-ישראל
<p class="verse">
15:29 בימי פקח מלך-ישראל בא תגלת פלאסר מלך אשור ויקח את-עיון ואת-אבל בית-מעכה ואת-ינוח ואת-קדש ואת-חצור ואת-הגלעד ואת-הגלילה כל ארץ נפתלי ויגלם אשורה
<p class="verse">
15:30 ויקשר-קשר הושע בן-אלה על-פקח בן-רמליהו ויכהו וימיתהו וימלך תחתיו בשנת עשרים ליותם בן-עזיה
<p class="verse">
15:31 ויתר דברי-פקח וכל-אשר עשה הנם כתובים על-ספר דברי הימים למלכי ישראל
<p class="verse">
15:32 בשנת שתים לפקח בן-רמליהו מלך ישראל מלך יותם בן-עזיהו מלך יהודה
<p class="verse">
15:33 בן-עשרים וחמש שנה היה במלכו ושש-עשרה שנה מלך בירושלם ושם אמו ירושא בת-צדוק
<p class="verse">
15:34 ויעש הישר בעיני יהוה ככל אשר-עשה עזיהו אביו עשה
<p class="verse">
15:35 רק הבמות לא סרו עוד העם מזבחים ומקטרים בבמות הוא בנה את-שער בית-יהוה העליון
<p class="verse">
15:36 ויתר דברי יותם אשר עשה הלא-הם כתובים על-ספר דברי הימים למלכי יהודה
<p class="verse">
15:37 בימים ההם החל יהוה להשליח ביהודה רצין מלך ארם ואת פקח בן-רמליהו
<p class="verse">
15:38 וישכב יותם עם-אבתיו ויקבר עם-אבתיו בעיר דוד אביו וימלך אחז בנו תחתיו
<p class="verse">
16:1 בשנת שבע-עשרה שנה לפקח בן-רמליהו מלך אחז בן-יותם מלך יהודה
<p class="verse">
16:2 בן-עשרים שנה אחז במלכו ושש-עשרה שנה מלך בירושלם ולא-עשה הישר בעיני יהוה אלהיו כדוד אביו
<p class="verse">
16:3 וילך בדרך מלכי ישראל וגם את-בנו העביר באש כתעבות הגוים אשר הוריש יהוה אתם מפני בני ישראל
<p class="verse">
16:4 ויזבח ויקטר בבמות ועל-הגבעות ותחת כל-עץ רענן
<p class="verse">
16:5 אז יעלה רצין מלך-ארם ופקח בן-רמליהו מלך-ישראל ירושלם למלחמה ויצרו על-אחז ולא יכלו להלחם
<p class="verse">
16:6 בעת ההיא השיב רצין מלך-ארם את-אילת לארם וינשל את-היהודים מאילות וארמים באו אילת וישבו שם עד היום הזה
<p class="verse">
16:7 וישלח אחז מלאכים אל-תגלת פלסר מלך-אשור לאמר עבדך ובנך אני עלה והושעני מכף מלך-ארם ומכף מלך ישראל הקומים עלי
<p class="verse">
16:8 ויקח אחז את-הכסף ואת-הזהב הנמצא בית יהוה ובאצרות בית המלך וישלח למלך-אשור שחד
<p class="verse">
16:9 וישמע אליו מלך אשור ויעל מלך אשור אל-דמשק ויתפשה ויגלה קירה ואת-רצין המית
<p class="verse">
16:10 וילך המלך אחז לקראת תגלת פלאסר מלך-אשור דומשק וירא את-המזבח אשר בדמשק וישלח המלך אחז אל-אוריה הכהן את-דמות המזבח ואת-תבניתו לכל-מעשהו
<p class="verse">
16:11 ויבן אוריה הכהן את-המזבח ככל אשר-שלח המלך אחז מדמשק כן עשה אוריה הכהן עד-בוא המלך-אחז מדמשק
<p class="verse">
16:12 ויבא המלך מדמשק וירא המלך את-המזבח ויקרב המלך על-המזבח ויעל עליו
<p class="verse">
16:13 ויקטר את-עלתו ואת-מנחתו ויסך את-נסכו ויזרק את-דם-השלמים אשר-לו על-המזבח
<p class="verse">
16:14 ואת המזבח הנחשת אשר לפני יהוה ויקרב מאת פני הבית מבין המזבח ומבין בית יהוה ויתן אתו על-ירך המזבח צפונה
<p class="verse">
16:15 ויצוהו המלך-אחז את-אוריה הכהן לאמר על המזבח הגדול הקטר את-עלת-הבקר ואת-מנחת הערב ואת-עלת המלך ואת-מנחתו ואת עלת כל-עם הארץ ומנחתם ונסכיהם וכל-דם עלה וכל-דם-זבח עליו תזרק ומזבח הנחשת יהיה-לי לבקר
<p class="verse">
16:16 ויעש אוריה הכהן ככל אשר-צוה המלך אחז
<p class="verse">
16:17 ויקצץ המלך אחז את-המסגרות המכנות ויסר מעליהם ואת-הכיר ואת-הים הורד מעל הבקר הנחשת אשר תחתיה ויתן אתו על מרצפת אבנים
<p class="verse">
16:18 ואת-מיסך השבת אשר-בנו בבית ואת-מבוא המלך החיצונה הסב בית יהוה מפני מלך אשור
<p class="verse">
16:19 ויתר דברי אחז אשר עשה הלא-הם כתובים על-ספר דברי הימים למלכי יהודה
<p class="verse">
16:20 וישכב אחז עם-אבתיו ויקבר עם-אבתיו בעיר דוד וימלך חזקיהו בנו תחתיו
<p class="verse">
17:1 בשנת שתים עשרה לאחז מלך יהודה מלך הושע בן-אלה בשמרון על-ישראל תשע שנים
<p class="verse">
17:2 ויעש הרע בעיני יהוה רק לא כמלכי ישראל אשר היו לפניו
<p class="verse">
17:3 עליו עלה שלמנאסר מלך אשור ויהי-לו הושע עבד וישב לו מנחה
<p class="verse">
17:4 וימצא מלך-אשור בהושע קשר אשר שלח מלאכים אל-סוא מלך-מצרים ולא-העלה מנחה למלך אשור כשנה בשנה ויעצרהו מלך אשור ויאסרהו בית כלא
<p class="verse">
17:5 ויעל מלך-אשור בכל-הארץ ויעל שמרון ויצר עליה שלש שנים
<p class="verse">
17:6 בשנת התשיעית להושע לכד מלך-אשור את-שמרון ויגל את-ישראל אשורה וישב אתם בחלח ובחבור נהר גוזן וערי מדי
<p class="verse">
17:7 ויהי כי-חטאו בני-ישראל ליהוה אלהיהם המעלה אתם מארץ מצרים מתחת יד פרעה מלך-מצרים וייראו אלהים אחרים
<p class="verse">
17:8 וילכו בחקות הגוים אשר הוריש יהוה מפני בני ישראל ומלכי ישראל אשר עשו
<p class="verse">
17:9 ויחפאו בני-ישראל דברים אשר לא-כן על-יהוה אלהיהם ויבנו להם במות בכל-עריהם ממגדל נוצרים עד-עיר מבצר
<p class="verse">
17:10 ויצבו להם מצבות ואשרים על כל-גבעה גבהה ותחת כל-עץ רענן
<p class="verse">
17:11 ויקטרו-שם בכל-במות כגוים אשר-הגלה יהוה מפניהם ויעשו דברים רעים להכעיס את-יהוה
<p class="verse">
17:12 ויעבדו הגללים אשר אמר יהוה להם לא תעשו את-הדבר הזה
<p class="verse">
17:13 ויעד יהוה בישראל וביהודה ביד כל-נביאו כל-חזה לאמר שבו מדרכיכם הרעים ושמרו מצותי חקותי ככל-התורה אשר צויתי את-אבתיכם ואשר שלחתי אליכם ביד עבדי הנביאים
<p class="verse">
17:14 ולא שמעו ויקשו את-ערפם כערף אבותם אשר לא האמינו ביהוה אלהיהם
<p class="verse">
17:15 וימאסו את-חקיו ואת-בריתו אשר כרת את-אבותם ואת עדותיו אשר העיד בם וילכו אחרי ההבל ויהבלו ואחרי הגוים אשר סביבתם אשר צוה יהוה אתם לבלתי עשות כהם
<p class="verse">
17:16 ויעזבו את-כל-מצות יהוה אלהיהם ויעשו להם מסכה שנים עגלים ויעשו אשירה וישתחוו לכל-צבא השמים ויעבדו את-הבעל
<p class="verse">
17:17 ויעבירו את-בניהם ואת-בנותיהם באש ויקסמו קסמים וינחשו ויתמכרו לעשות הרע בעיני יהוה להכעיסו
<p class="verse">
17:18 ויתאנף יהוה מאד בישראל ויסרם מעל פניו לא נשאר רק שבט יהודה לבדו
<p class="verse">
17:19 גם-יהודה לא שמר את-מצות יהוה אלהיהם וילכו בחקות ישראל אשר עשו
<p class="verse">
17:20 וימאס יהוה בכל-זרע ישראל ויענם ויתנם ביד-שסים עד אשר השליכם מפניו
<p class="verse">
17:21 כי-קרע ישראל מעל בית דוד וימליכו את-ירבעם בן-נבט וידא ירבעם את-ישראל מאחרי יהוה והחטיאם חטאה גדולה
<p class="verse">
17:22 וילכו בני ישראל בכל-חטאות ירבעם אשר עשה לא-סרו ממנה
<p class="verse">
17:23 עד אשר-הסיר יהוה את-ישראל מעל פניו כאשר דבר ביד כל-עבדיו הנביאים ויגל ישראל מעל אדמתו אשורה עד היום הזה
<p class="verse">
17:24 ויבא מלך-אשור מבבל ומכותה ומעוא ומחמת וספרוים וישב בערי שמרון תחת בני ישראל וירשו את-שמרון וישבו בעריה
<p class="verse">
17:25 ויהי בתחלת שבתם שם לא יראו את-יהוה וישלח יהוה בהם את-האריות ויהיו הרגים בהם
<p class="verse">
17:26 ויאמרו למלך אשור לאמר הגוים אשר הגלית ותושב בערי שמרון לא ידעו את-משפט אלהי הארץ וישלח-בם את-האריות והנם ממיתים אותם כאשר אינם ידעים את-משפט אלהי הארץ
<p class="verse">
17:27 ויצו מלך-אשור לאמר הליכו שמה אחד מהכהנים אשר הגליתם משם וילכו וישבו שם וירם את-משפט אלהי הארץ
<p class="verse">
17:28 ויבא אחד מהכהנים אשר הגלו משמרון וישב בבית-אל ויהי מורה אתם איך ייראו את-יהוה
<p class="verse">
17:29 ויהיו עשים גוי גוי אלהיו ויניחו בבית הבמות אשר עשו השמרנים גוי גוי בעריהם אשר הם ישבים שם
<p class="verse">
17:30 ואנשי בבל עשו את-סכות בנות ואנשי-כות עשו את-נרגל ואנשי חמת עשו את-אשימא
<p class="verse">
17:31 והעוים עשו נבחז ואת-תרתק והספרוים שרפים את-בניהם באש לאדרמלך וענמלך אלה ספרים
<p class="verse">
17:32 ויהיו יראים את-יהוה ויעשו להם מקצותם כהני במות ויהיו עשים להם בבית הבמות
<p class="verse">
17:33 את-יהוה היו יראים ואת-אלהיהם היו עבדים כמשפט הגוים אשר-הגלו אתם משם
<p class="verse">
17:34 עד היום הזה הם עשים כמשפטים הראשנים אינם יראים את-יהוה ואינם עשים כחקתם וכמשפטם וכתורה וכמצוה אשר צוה יהוה את-בני יעקב אשר-שם שמו ישראל
<p class="verse">
17:35 ויכרת יהוה אתם ברית ויצום לאמר לא תיראו אלהים אחרים ולא-תשתחוו להם ולא תעבדום ולא תזבחו להם
<p class="verse">
17:36 כי אם-את-יהוה אשר העלה אתכם מארץ מצרים בכח גדול ובזרוע נטויה אתו תיראו ולו תשתחוו ולו תזבחו
<p class="verse">
17:37 ואת-החקים ואת-המשפטים והתורה והמצוה אשר כתב לכם תשמרון לעשות כל-הימים ולא תיראו אלהים אחרים
<p class="verse">
17:38 והברית אשר-כרתי אתכם לא תשכחו ולא תיראו אלהים אחרים
<p class="verse">
17:39 כי אם-את-יהוה אלהיכם תיראו והוא יציל אתכם מיד כל-איביכם
<p class="verse">
17:40 ולא שמעו כי אם-כמשפטם הראשון הם עשים
<p class="verse">
17:41 ויהיו הגוים האלה יראים את-יהוה ואת-פסיליהם היו עבדים גם-בניהם ובני בניהם כאשר עשו אבתם הם עשים עד היום הזה
<p class="verse">
18:1 ויהי בשנת שלש להושע בן-אלה מלך ישראל מלך חזקיה בן-אחז מלך יהודה
<p class="verse">
18:2 בן-עשרים וחמש שנה היה במלכו ועשרים ותשע שנה מלך בירושלם ושם אמו אבי בת-זכריה
<p class="verse">
18:3 ויעש הישר בעיני יהוה ככל אשר-עשה דוד אביו
<p class="verse">
18:4 הוא הסיר את-הבמות ושבר את-המצבת וכרת את-האשרה וכתת נחש הנחשת אשר-עשה משה כי עד-הימים ההמה היו בני-ישראל מקטרים לו ויקרא-לו נחשתן
<p class="verse">
18:5 ביהוה אלהי-ישראל בטח ואחריו לא-היה כמהו בכל מלכי יהודה ואשר היו לפניו
<p class="verse">
18:6 וידבק ביהוה לא-סר מאחריו וישמר מצותיו אשר-צוה יהוה את-משה
<p class="verse">
18:7 והיה יהוה עמו בכל אשר-יצא ישכיל וימרד במלך-אשור ולא עבדו
<p class="verse">
18:8 הוא-הכה את-פלשתים עד-עזה ואת-גבוליה ממגדל נוצרים עד-עיר מבצר
<p class="verse">
18:9 ויהי בשנה הרביעית למלך חזקיהו היא השנה השביעית להושע בן-אלה מלך ישראל עלה שלמנאסר מלך-אשור על-שמרון ויצר עליה
<p class="verse">
18:10 וילכדה מקצה שלש שנים בשנת-שש לחזקיה היא שנת-תשע להושע מלך ישראל נלכדה שמרון
<p class="verse">
18:11 ויגל מלך-אשור את-ישראל אשורה וינחם בחלח ובחבור נהר גוזן וערי מדי
<p class="verse">
18:12 על אשר לא-שמעו בקול יהוה אלהיהם ויעברו את-בריתו את כל-אשר צוה משה עבד יהוה ולא שמעו ולא עשו
<p class="verse">
18:13 ובארבע עשרה שנה למלך חזקיה עלה סנחריב מלך-אשור על כל-ערי יהודה הבצרות ויתפשם
<p class="verse">
18:14 וישלח חזקיה מלך-יהודה אל-מלך-אשור לכישה לאמר חטאתי שוב מעלי את אשר-תתן עלי אשא וישם מלך-אשור על-חזקיה מלך-יהודה שלש מאות ככר-כסף ושלשים ככר זהב
<p class="verse">
18:15 ויתן חזקיה את-כל-הכסף הנמצא בית-יהוה ובאצרות בית המלך
<p class="verse">
18:16 בעת ההיא קצץ חזקיה את-דלתות היכל יהוה ואת-האמנות אשר צפה חזקיה מלך יהודה ויתנם למלך אשור
<p class="verse">
18:17 וישלח מלך-אשור את-תרתן ואת-רב-סריס ואת-רב-שקה מן-לכיש אל-המלך חזקיהו בחיל כבד ירושלם ויעלו ויבאו ירושלם ויעלו ויבאו ויעמדו בתעלת הברכה העליונה אשר במסלת שדה כובס
<p class="verse">
18:18 ויקראו אל-המלך ויצא אלהם אליקים בן-חלקיהו אשר על-הבית ושבנה הספר ויואח בן-אסף המזכיר
<p class="verse">
18:19 ויאמר אלהם רב-שקה אמרו-נא אל-חזקיהו כה-אמר המלך הגדול מלך אשור מה הבטחון הזה אשר בטחת
<p class="verse">
18:20 אמרת אך-דבר-שפתים עצה וגבורה למלחמה עתה על-מי בטחת כי מרדת בי
<p class="verse">
18:21 עתה הנה בטחת לך על-משענת הקנה הרצוץ הזה על-מצרים אשר יסמך איש עליו ובא בכפו ונקבה כן פרעה מלך-מצרים לכל-הבטחים עליו
<p class="verse">
18:22 וכי-תאמרון אלי אל-יהוה אלהינו בטחנו הלוא-הוא אשר הסיר חזקיהו את-במתיו ואת-מזבחתיו ויאמר ליהודה ולירושלם לפני המזבח הזה תשתחוו בירושלם
<p class="verse">
18:23 ועתה התערב נא את-אדני את-מלך אשור ואתנה לך אלפים סוסים אם-תוכל לתת לך רכבים עליהם
<p class="verse">
18:24 ואיך תשיב את פני פחת אחד עבדי אדני הקטנים ותבטח לך על-מצרים לרכב ולפרשים
<p class="verse">
18:25 עתה המבלעדי יהוה עליתי על-המקום הזה להשחתו יהוה אמר אלי עלה על-הארץ הזאת והשחיתה
<p class="verse">
18:26 ויאמר אליקים בן-חלקיהו ושבנה ויואח אל-רב-שקה דבר-נא אל-עבדיך ארמית כי שמעים אנחנו ואל-תדבר עמנו יהודית באזני העם אשר על-החמה
<p class="verse">
18:27 ויאמר אליהם רב-שקה העל אדניך ואליך שלחני אדני לדבר את-הדברים האלה הלא על-האנשים הישבים על-החמה לאכל את חריהם ולשתות את-שיניהם עמכם
<p class="verse">
18:28 ויעמד רב-שקה ויקרא בקול-גדול יהודית וידבר ויאמר שמעו דבר-המלך הגדול מלך אשור
<p class="verse">
18:29 כה אמר המלך אל-ישיא לכם חזקיהו כי-לא יוכל להציל אתכם מידו
<p class="verse">
18:30 ואל-יבטח אתכם חזקיהו אל-יהוה לאמר הצל יצילנו יהוה ולא תנתן את-העיר הזאת ביד מלך אשור
<p class="verse">
18:31 אל-תשמעו אל-חזקיהו כי כה אמר מלך אשור עשו-אתי ברכה וצאו אלי ואכלו איש-גפנו ואיש תאנתו ושתו איש מי-בורו
<p class="verse">
18:32 עד-באי ולקחתי אתכם אל-ארץ כארצכם ארץ דגן ותירוש ארץ לחם וכרמים ארץ זית יצהר ודבש וחיו ולא תמתו ואל-תשמעו אל-חזקיהו כי-יסית אתכם לאמר יהוה יצילנו
<p class="verse">
18:33 ההצל הצילו אלהי הגוים איש את-ארצו מיד מלך אשור
<p class="verse">
18:34 איה אלהי חמת וארפד איה אלהי ספרוים הנע ועוה כי-הצילו את-שמרון מידי
<p class="verse">
18:35 מי בכל-אלהי הארצות אשר-הצילו את-ארצם מידי כי-יציל יהוה את-ירושלם מידי
<p class="verse">
18:36 והחרישו העם ולא-ענו אתו דבר כי-מצות המלך היא לאמר לא תענהו
<p class="verse">
18:37 ויבא אליקים בן-חלקיה אשר-על-הבית ושבנא הספר ויואח בן-אסף המזכיר אל-חזקיהו קרועי בגדים ויגדו לו דברי רב-שקה
<p class="verse">
19:1 ויהי כשמע המלך חזקיהו ויקרע את-בגדיו ויתכס בשק ויבא בית יהוה
<p class="verse">
19:2 וישלח את-אליקים אשר-על-הבית ושבנא הספר ואת זקני הכהנים מתכסים בשקים אל-ישעיהו הנביא בן-אמוץ
<p class="verse">
19:3 ויאמרו אליו כה אמר חזקיהו יום-צרה ותוכחה ונאצה היום הזה כי באו בנים עד-משבר וכח אין ללדה
<p class="verse">
19:4 אולי ישמע יהוה אלהיך את כל-דברי רב-שקה אשר שלחו מלך-אשור אדניו לחרף אלהים חי והוכיח בדברים אשר שמע יהוה אלהיך ונשאת תפלה בעד השארית הנמצאה
<p class="verse">
19:5 ויבאו עבדי המלך חזקיהו אל-ישעיהו
<p class="verse">
19:6 ויאמר להם ישעיהו כה תאמרון אל-אדניכם כה אמר יהוה אל-תירא מפני הדברים אשר שמעת אשר גדפו נערי מלך-אשור אתי
<p class="verse">
19:7 הנני נתן בו רוח ושמע שמועה ושב לארצו והפלתיו בחרב בארצו
<p class="verse">
19:8 וישב רב-שקה וימצא את-מלך אשור נלחם על-לבנה כי שמע כי נסע מלכיש
<p class="verse">
19:9 וישמע אל-תרהקה מלך-כוש לאמר הנה יצא להלחם אתך וישב וישלח מלאכים אל-חזקיהו לאמר
<p class="verse">
19:10 כה תאמרון אל-חזקיהו מלך-יהודה לאמר אל-ישאך אלהיך אשר אתה בטח בו לאמר לא תנתן ירושלם ביד מלך אשור
<p class="verse">
19:11 הנה אתה שמעת את אשר עשו מלכי אשור לכל-הארצות להחרימם ואתה תנצל
<p class="verse">
19:12 ההצילו אתם אלהי הגוים אשר שחתו אבותי את-גוזן ואת-חרן ורצף ובני-עדן אשר בתלאשר
<p class="verse">
19:13 איו מלך-חמת ומלך ארפד ומלך לעיר ספרוים הנע ועוה
<p class="verse">
19:14 ויקח חזקיהו את-הספרים מיד המלאכים ויקראם ויעל בית יהוה ויפרשהו חזקיהו לפני יהוה
<p class="verse">
19:15 ויתפלל חזקיהו לפני יהוה ויאמר יהוה אלהי ישראל ישב הכרבים אתה-הוא האלהים לבדך לכל ממלכות הארץ אתה עשית את-השמים ואת-הארץ
<p class="verse">
19:16 הטה יהוה אזנך ושמע פקח יהוה עיניך וראה ושמע את דברי סנחריב אשר שלחו לחרף אלהים חי
<p class="verse">
19:17 אמנם יהוה החריבו מלכי אשור את-הגוים ואת-ארצם
<p class="verse">
19:18 ונתנו את-אלהיהם באש כי לא אלהים המה כי אם-מעשה ידי-אדם עץ ואבן ויאבדום
<p class="verse">
19:19 ועתה יהוה אלהינו הושיענו נא מידו וידעו כל-ממלכות הארץ כי אתה יהוה אלהים לבדך
<p class="verse">
19:20 וישלח ישעיהו בן-אמוץ אל-חזקיהו לאמר כה-אמר יהוה אלהי ישראל אשר התפללת אלי אל-סנחרב מלך-אשור שמעתי
<p class="verse">
19:21 זה הדבר אשר-דבר יהוה עליו בזה לך לעגה לך בתולת בת-ציון אחריך ראש הניעה בת ירושלם
<p class="verse">
19:22 את-מי חרפת וגדפת ועל-מי הרימות קול ותשא מרום עיניך על-קדוש ישראל
<p class="verse">
19:23 ביד מלאכיך חרפת אדני ותאמר ברכב רכבי אני עליתי מרום הרים ירכתי לבנון ואכרת קומת ארזיו מבחור ברשיו ואבואה מלון קצה יער כרמלו
<p class="verse">
19:24 אני קרתי ושתיתי מים זרים ואחרב בכף-פעמי כל יארי מצור
<p class="verse">
19:25 הלא-שמעת למרחוק אתה עשיתי למימי קדם ויצרתיה עתה הביאתיה ותהי להשות גלים נצים ערים בצרות
<p class="verse">
19:26 וישביהן קצרי-יד חתו ויבשו היו עשב שדה וירק דשא חציר גגות ושדפה לפני קמה
<p class="verse">
19:27 ושבתך וצאתך ובאך ידעתי ואת התרגזך אלי
<p class="verse">
19:28 יען התרגזך אלי ושאננך עלה באזני ושמתי חחי באפך ומתגי בשפתיך והשבתיך בדרך אשר-באת בה
<p class="verse">
19:29 וזה-לך האות אכול השנה ספיח ובשנה השנית סחיש ובשנה השלישית זרעו וקצרו ונטעו כרמים ואכלו פרים
<p class="verse">
19:30 ויספה פליטת בית-יהודה הנשארה שרש למטה ועשה פרי למעלה
<p class="verse">
19:31 כי מירושלם תצא שארית ופליטה מהר ציון קנאת יהוה תעשה-זאת
<p class="verse">
19:32 לכן כה-אמר יהוה אל-מלך אשור לא יבא אל-העיר הזאת ולא-יורה שם חץ ולא-יקדמנה מגן ולא-ישפך עליה סללה
<p class="verse">
19:33 בדרך אשר-יבא בה ישוב ואל-העיר הזאת לא יבא נאם-יהוה
<p class="verse">
19:34 וגנותי אל-העיר הזאת להושיעה למעני ולמען דוד עבדי
<p class="verse">
19:35 ויהי בלילה ההוא ויצא מלאך יהוה ויך במחנה אשור מאה שמונים וחמשה אלף וישכימו בבקר והנה כלם פגרים מתים
<p class="verse">
19:36 ויסע וילך וישב סנחריב מלך-אשור וישב בנינוה
<p class="verse">
19:37 ויהי הוא משתחוה בית נסרך אלהיו ואדרמלך ושראצר הכהו בחרב והמה נמלטו ארץ אררט וימלך אסר-חדן בנו תחתיו
<p class="verse">
20:1 בימים ההם חלה חזקיהו למות ויבא אליו ישעיהו בן-אמוץ הנביא ויאמר אליו כה-אמר יהוה צו לביתך כי מת אתה ולא תחיה
<p class="verse">
20:2 ויסב את-פניו אל-הקיר ויתפלל אל-יהוה לאמר
<p class="verse">
20:3 אנה יהוה זכר-נא את אשר התהלכתי לפניך באמת ובלבב שלם והטוב בעיניך עשיתי ויבך חזקיהו בכי גדול
<p class="verse">
20:4 ויהי ישעיהו לא יצא העיר התיכנה ודבר-יהוה היה אליו לאמר
<p class="verse">
20:5 שוב ואמרת אל-חזקיהו נגיד-עמי כה-אמר יהוה אלהי דוד אביך שמעתי את-תפלתך ראיתי את-דמעתך הנני רפא לך ביום השלישי תעלה בית יהוה
<p class="verse">
20:6 והספתי על-ימיך חמש עשרה שנה ומכף מלך-אשור אצילך ואת העיר הזאת וגנותי על-העיר הזאת למעני ולמען דוד עבדי
<p class="verse">
20:7 ויאמר ישעיהו קחו דבלת תאנים ויקחו וישימו על-השחין ויחי
<p class="verse">
20:8 ויאמר חזקיהו אל-ישעיהו מה אות כי-ירפא יהוה לי ועליתי ביום השלישי בית יהוה
<p class="verse">
20:9 ויאמר ישעיהו זה-לך האות מאת יהוה כי יעשה יהוה את-הדבר אשר דבר הלך הצל עשר מעלות אם-ישוב עשר מעלות
<p class="verse">
20:10 ויאמר יחזקיהו נקל לצל לנטות עשר מעלות לא כי ישוב הצל אחרנית עשר מעלות
<p class="verse">
20:11 ויקרא ישעיהו הנביא אל-יהוה וישב את-הצל במעלות אשר ירדה במעלות אחז אחרנית עשר מעלות
<p class="verse">
20:12 בעת ההיא שלח בראדך בלאדן בן-בלאדן מלך-בבל ספרים ומנחה אל-חזקיהו כי שמע כי חלה חזקיהו
<p class="verse">
20:13 וישמע עליהם חזקיהו ויראם את-כל-בית נכתה את-הכסף ואת-הזהב ואת-הבשמים ואת שמן הטוב ואת בית כליו ואת כל-אשר נמצא באוצרתיו לא-היה דבר אשר לא-הראם חזקיהו בביתו ובכל-ממשלתו
<p class="verse">
20:14 ויבא ישעיהו הנביא אל-המלך חזקיהו ויאמר אליו מה אמרו האנשים האלה ומאין יבאו אליך ויאמר חזקיהו מארץ רחוקה באו מבבל
<p class="verse">
20:15 ויאמר מה ראו בביתך ויאמר חזקיהו את כל-אשר בביתי ראו לא-היה דבר אשר לא-הראיתם באצרתי
<p class="verse">
20:16 ויאמר ישעיהו אל-חזקיהו שמע דבר-יהוה
<p class="verse">
20:17 הנה ימים באים ונשא כל-אשר בביתך ואשר אצרו אבתיך עד-היום הזה בבלה לא-יותר דבר אמר יהוה
<p class="verse">
20:18 ומבניך אשר יצאו ממך אשר תוליד יקח והיו סריסים בהיכל מלך בבל
<p class="verse">
20:19 ויאמר חזקיהו אל-ישעיהו טוב דבר-יהוה אשר דברת ויאמר הלוא אם-שלום ואמת יהיה בימי
<p class="verse">
20:20 ויתר דברי חזקיהו וכל-גבורתו ואשר עשה את-הברכה ואת-התעלה ויבא את-המים העירה הלא-הם כתובים על-ספר דברי הימים למלכי יהודה
<p class="verse">
20:21 וישכב חזקיהו עם-אבתיו וימלך מנשה בנו תחתיו
<p class="verse">
21:1 בן-שתים עשרה שנה מנשה במלכו וחמשים וחמש שנה מלך בירושלם ושם אמו חפצי-בה
<p class="verse">
21:2 ויעש הרע בעיני יהוה כתועבת הגוים אשר הוריש יהוה מפני בני ישראל
<p class="verse">
21:3 וישב ויבן את-הבמות אשר אבד חזקיהו אביו ויקם מזבחת לבעל ויעש אשרה כאשר עשה אחאב מלך ישראל וישתחו לכל-צבא השמים ויעבד אתם
<p class="verse">
21:4 ובנה מזבחת בבית יהוה אשר אמר יהוה בירושלם אשים את-שמי
<p class="verse">
21:5 ויבן מזבחות לכל-צבא השמים בשתי חצרות בית-יהוה
<p class="verse">
21:6 והעביר את-בנו באש ועונן ונחש ועשה אוב וידענים הרבה לעשות הרע בעיני יהוה להכעיס
<p class="verse">
21:7 וישם את-פסל האשרה אשר עשה בבית אשר אמר יהוה אל-דוד ואל-שלמה בנו בבית הזה ובירושלם אשר בחרתי מכל שבטי ישראל אשים את-שמי לעולם
<p class="verse">
21:8 ולא אסיף להניד רגל ישראל מן-האדמה אשר נתתי לאבותם רק אם-ישמרו לעשות ככל אשר צויתים ולכל-התורה אשר-צוה אתם עבדי משה
<p class="verse">
21:9 ולא שמעו ויתעם מנשה לעשות את-הרע מן-הגוים אשר השמיד יהוה מפני בני ישראל
<p class="verse">
21:10 וידבר יהוה ביד-עבדיו הנביאים לאמר
<p class="verse">
21:11 יען אשר עשה מנשה מלך-יהודה התעבות האלה הרע מכל אשר-עשו האמרי אשר לפניו ויחטא גם-את-יהודה בגלוליו
<p class="verse">
21:12 לכן כה-אמר יהוה אלהי ישראל הנני מביא רעה על-ירושלם ויהודה אשר כל-שמעיו תצלנה שתי אזניו
<p class="verse">
21:13 ונטיתי על-ירושלם את קו שמרון ואת-משקלת בית אחאב ומחיתי את-ירושלם כאשר-ימחה את-הצלחת מחה והפך על-פניה
<p class="verse">
21:14 ונטשתי את שארית נחלתי ונתתים ביד איביהם והיו לבז ולמשסה לכל-איביהם
<p class="verse">
21:15 יען אשר עשו את-הרע בעיני ויהיו מכעסים אתי מן-היום אשר יצאו אבותם ממצרים ועד היום הזה
<p class="verse">
21:16 וגם דם נקי שפך מנשה הרבה מאד עד אשר-מלא את-ירושלם פה לפה לבד מחטאתו אשר החטיא את-יהודה לעשות הרע בעיני יהוה
<p class="verse">
21:17 ויתר דברי מנשה וכל-אשר עשה וחטאתו אשר חטא הלא-הם כתובים על-ספר דברי הימים למלכי יהודה
<p class="verse">
21:18 וישכב מנשה עם-אבתיו ויקבר בגן-ביתו בגן-עזא וימלך אמון בנו תחתיו
<p class="verse">
21:19 בן-עשרים ושתים שנה אמון במלכו ושתים שנים מלך בירושלם ושם אמו משלמת בת-חרוץ מן-יטבה
<p class="verse">
21:20 ויעש הרע בעיני יהוה כאשר עשה מנשה אביו
<p class="verse">
21:21 וילך בכל-הדרך אשר-הלך אביו ויעבד את-הגללים אשר עבד אביו וישתחו להם
<p class="verse">
21:22 ויעזב את-יהוה אלהי אבתיו ולא הלך בדרך יהוה
<p class="verse">
21:23 ויקשרו עבדי-אמון עליו וימיתו את-המלך בביתו
<p class="verse">
21:24 ויך עם-הארץ את כל-הקשרים על-המלך אמון וימליכו עם-הארץ את-יאשיהו בנו תחתיו
<p class="verse">
21:25 ויתר דברי אמון אשר עשה הלא-הם כתובים על-ספר דברי הימים למלכי יהודה
<p class="verse">
21:26 ויקבר אתו בקברתו בגן-עזא וימלך יאשיהו בנו תחתיו
<p class="verse">
22:1 בן-שמנה שנה יאשיהו במלכו ושלשים ואחת שנה מלך בירושלם ושם אמו ידידה בת-עדיה מבצקת
<p class="verse">
22:2 ויעש הישר בעיני יהוה וילך בכל-דרך דוד אביו ולא-סר ימין ושמאול
<p class="verse">
22:3 ויהי בשמנה עשרה שנה למלך יאשיהו שלח המלך את-שפן בן-אצליהו בן-משלם הספר בית יהוה לאמר
<p class="verse">
22:4 עלה אל-חלקיהו הכהן הגדול ויתם את-הכסף המובא בית יהוה אשר אספו שמרי הסף מאת העם
<p class="verse">
22:5 ויתנה על-יד עשי המלאכה המפקדים בבית יהוה ויתנו אתו לעשי המלאכה אשר בבית יהוה לחזק בדק הבית
<p class="verse">
22:6 לחרשים ולבנים ולגדרים ולקנות עצים ואבני מחצב לחזק את-הבית
<p class="verse">
22:7 אך לא-יחשב אתם הכסף הנתן על-ידם כי באמונה הם עשים
<p class="verse">
22:8 ויאמר חלקיהו הכהן הגדול על-שפן הספר ספר התורה מצאתי בבית יהוה ויתן חלקיה את-הספר אל-שפן ויקראהו
<p class="verse">
22:9 ויבא שפן הספר אל-המלך וישב את-המלך דבר ויאמר התיכו עבדיך את-הכסף הנמצא בבית ויתנהו על-יד עשי המלאכה המפקדים בית יהוה
<p class="verse">
22:10 ויגד שפן הספר למלך לאמר ספר נתן לי חלקיה הכהן ויקראהו שפן לפני המלך
<p class="verse">
22:11 ויהי כשמע המלך את-דברי ספר התורה ויקרע את-בגדיו
<p class="verse">
22:12 ויצו המלך את-חלקיה הכהן ואת-אחיקם בן-שפן ואת-עכבור בן-מיכיה ואת שפן הספר ואת עשיה עבד-המלך לאמר
<p class="verse">
22:13 לכו דרשו את-יהוה בעדי ובעד-העם ובעד כל-יהודה על-דברי הספר הנמצא הזה כי-גדולה חמת יהוה אשר-היא נצתה בנו על אשר לא-שמעו אבתינו על-דברי הספר הזה לעשות ככל-הכתוב עלינו
<p class="verse">
22:14 וילך חלקיהו הכהן ואחיקם ועכבור ושפן ועשיה אל-חלדה הנביאה אשת שלם בן-תקוה בן-חרחס שמר הבגדים והיא ישבת בירושלם במשנה וידברו אליה
<p class="verse">
22:15 ותאמר אליהם כה-אמר יהוה אלהי ישראל אמרו לאיש אשר-שלח אתכם אלי
<p class="verse">
22:16 כה אמר יהוה הנני מביא רעה אל-המקום הזה ועל-ישביו את כל-דברי הספר אשר קרא מלך יהודה
<p class="verse">
22:17 תחת אשר עזבוני ויקטרו לאלהים אחרים למען הכעיסני בכל מעשה ידיהם ונצתה חמתי במקום הזה ולא תכבה
<p class="verse">
22:18 ואל-מלך יהודה השלח אתכם לדרש את-יהוה כה תאמרו אליו כה-אמר יהוה אלהי ישראל הדברים אשר שמעת
<p class="verse">
22:19 יען רך-לבבך ותכנע מפני יהוה בשמעך אשר דברתי על-המקום הזה ועל-ישביו להיות לשמה ולקללה ותקרע את-בגדיך ותבכה לפני וגם אנכי שמעתי נאם-יהוה
<p class="verse">
22:20 לכן הנני אספך על-אבתיך ונאספת אל-קברתיך בשלום ולא-תראינה עיניך בכל הרעה אשר-אני מביא על-המקום הזה וישיבו את-המלך דבר
<p class="verse">
23:1 וישלח המלך ויאספו אליו כל-זקני יהודה וירושלם
<p class="verse">
23:2 ויעל המלך בית-יהוה וכל-איש יהודה וכל-ישבי ירושלם אתו והכהנים והנביאים וכל-העם למקטן ועד-גדול ויקרא באזניהם את-כל-דברי ספר הברית הנמצא בבית יהוה
<p class="verse">
23:3 ויעמד המלך על-העמוד ויכרת את-הברית לפני יהוה ללכת אחר יהוה ולשמר מצותיו ואת-עדותיו ואת-חקתיו בכל-לב ובכל-נפש להקים את-דברי הברית הזאת הכתבים על-הספר הזה ויעמד כל-העם בברית
<p class="verse">
23:4 ויצו המלך את-חלקיהו הכהן הגדול ואת-כהני המשנה ואת-שמרי הסף להוציא מהיכל יהוה את כל-הכלים העשוים לבעל ולאשרה ולכל צבא השמים וישרפם מחוץ לירושלם בשדמות קדרון ונשא את-עפרם בית-אל
<p class="verse">
23:5 והשבית את-הכמרים אשר נתנו מלכי יהודה ויקטר בבמות בערי יהודה ומסבי ירושלם ואת-המקטרים לבעל לשמש ולירח ולמזלות ולכל צבא השמים
<p class="verse">
23:6 ויצא את-האשרה מבית יהוה מחוץ לירושלם אל-נחל קדרון וישרף אתה בנחל קדרון וידק לעפר וישלך את-עפרה על-קבר בני העם
<p class="verse">
23:7 ויתץ את-בתי הקדשים אשר בבית יהוה אשר הנשים ארגות שם בתים לאשרה
<p class="verse">
23:8 ויבא את-כל-הכהנים מערי יהודה ויטמא את-הבמות אשר קטרו-שמה הכהנים מגבע עד-באר שבע ונתץ את-במות השערים אשר-פתח שער יהושע שר-העיר אשר-על-שמאול איש בשער העיר
<p class="verse">
23:9 אך לא יעלו כהני הבמות אל-מזבח יהוה בירושלם כי אם-אכלו מצות בתוך אחיהם
<p class="verse">
23:10 וטמא את-התפת אשר בגי בני-הנם לבלתי להעביר איש את-בנו ואת-בתו באש למלך
<p class="verse">
23:11 וישבת את-הסוסים אשר נתנו מלכי יהודה לשמש מבא בית-יהוה אל-לשכת נתן-מלך הסריס אשר בפרורים ואת-מרכבות השמש שרף באש
<p class="verse">
23:12 ואת-המזבחות אשר על-הגג עלית אחז אשר-עשו מלכי יהודה ואת-המזבחות אשר-עשה מנשה בשתי חצרות בית-יהוה נתץ המלך וירץ משם והשליך את-עפרם אל-נחל קדרון
<p class="verse">
23:13 ואת-הבמות אשר על-פני ירושלם אשר מימין להר-המשחית אשר בנה שלמה מלך-ישראל לעשתרת שקץ צידנים ולכמוש שקץ מואב ולמלכם תועבת בני-עמון טמא המלך
<p class="verse">
23:14 ושבר את-המצבות ויכרת את-האשרים וימלא את-מקומם עצמות אדם
<p class="verse">
23:15 וגם את-המזבח אשר בבית-אל הבמה אשר עשה ירבעם בן-נבט אשר החטיא את-ישראל גם את-המזבח ההוא ואת-הבמה נתץ וישרף את-הבמה הדק לעפר ושרף אשרה
<p class="verse">
23:16 ויפן יאשיהו וירא את-הקברים אשר-שם בהר וישלח ויקח את-העצמות מן-הקברים וישרף על-המזבח ויטמאהו כדבר יהוה אשר קרא איש האלהים אשר קרא את-הדברים האלה
<p class="verse">
23:17 ויאמר מה הציון הלז אשר אני ראה ויאמרו אליו אנשי העיר הקבר איש-האלהים אשר-בא מיהודה ויקרא את-הדברים האלה אשר עשית על המזבח בית-אל
<p class="verse">
23:18 ויאמר הניחו לו איש אל-ינע עצמתיו וימלטו עצמתיו את עצמות הנביא אשר-בא משמרון
<p class="verse">
23:19 וגם את-כל-בתי הבמות אשר בערי שמרון אשר עשו מלכי ישראל להכעיס הסיר יאשיהו ויעש להם ככל-המעשים אשר עשה בבית-אל
<p class="verse">
23:20 ויזבח את-כל-כהני הבמות אשר-שם על-המזבחות וישרף את-עצמות אדם עליהם וישב ירושלם
<p class="verse">
23:21 ויצו המלך את-כל-העם לאמר עשו פסח ליהוה אלהיכם ככתוב על ספר הברית הזה
<p class="verse">
23:22 כי לא נעשה כפסח הזה מימי השפטים אשר שפטו את-ישראל וכל ימי מלכי ישראל ומלכי יהודה
<p class="verse">
23:23 כי אם-בשמנה עשרה שנה למלך יאשיהו נעשה הפסח הזה ליהוה בירושלם
<p class="verse">
23:24 וגם את-האבות ואת-הידענים ואת-התרפים ואת-הגללים ואת כל-השקצים אשר נראו בארץ יהודה ובירושלם בער יאשיהו למען הקים את-דברי התורה הכתבים על-הספר אשר מצא חלקיהו הכהן בית יהוה
<p class="verse">
23:25 וכמהו לא-היה לפניו מלך אשר-שב אל-יהוה בכל-לבבו ובכל-נפשו ובכל-מאדו ככל תורת משה ואחריו לא-קם כמהו
<p class="verse">
23:26 אך לא-שב יהוה מחרון אפו הגדול אשר-חרה אפו ביהודה על כל-הכעסים אשר הכעיסו מנשה
<p class="verse">
23:27 ויאמר יהוה גם את-יהודה אסיר מעל פני כאשר הסרתי את-ישראל ומאסתי את-העיר הזאת אשר-בחרתי את-ירושלם ואת-הבית אשר אמרתי יהיה שמי שם
<p class="verse">
23:28 ויתר דברי יאשיהו וכל-אשר עשה הלא-הם כתובים על-ספר דברי הימים למלכי יהודה
<p class="verse">
23:29 בימיו עלה פרעה נכה מלך-מצרים על-מלך אשור על-נהר-פרת וילך המלך יאשיהו לקראתו וימיתהו במגדו כראתו אתו
<p class="verse">
23:30 וירכבהו עבדיו מת ממגדו ויבאהו ירושלם ויקברהו בקברתו ויקח עם-הארץ את-יהואחז בן-יאשיהו וימשחו אתו וימליכו אתו תחת אביו
<p class="verse">
23:31 בן-עשרים ושלש שנה יהואחז במלכו ושלשה חדשים מלך בירושלם ושם אמו חמוטל בת-ירמיהו מלבנה
<p class="verse">
23:32 ויעש הרע בעיני יהוה ככל אשר-עשו אבתיו
<p class="verse">
23:33 ויאסרהו פרעה נכה ברבלה בארץ חמת במלך בירושלם ויתן-ענש על-הארץ מאה ככר-כסף וככר זהב
<p class="verse">
23:34 וימלך פרעה נכה את-אליקים בן-יאשיהו תחת יאשיהו אביו ויסב את-שמו יהויקים ואת-יהואחז לקח ויבא מצרים וימת שם
<p class="verse">
23:35 והכסף והזהב נתן יהויקים לפרעה אך העריך את-הארץ לתת את-הכסף על-פי פרעה איש כערכו נגש את-הכסף ואת-הזהב את-עם הארץ לתת לפרעה נכה
<p class="verse">
23:36 בן-עשרים וחמש שנה יהויקים במלכו ואחת עשרה שנה מלך בירושלם ושם אמו זבידה בת-פדיה מן-רומה
<p class="verse">
23:37 ויעש הרע בעיני יהוה ככל אשר-עשו אבתיו
<p class="verse">
24:1 בימיו עלה נבכדנאצר מלך בבל ויהי-לו יהויקים עבד שלש שנים וישב וימרד-בו
<p class="verse">
24:2 וישלח יהוה בו את-גדודי כשדים ואת-גדודי ארם ואת גדודי מואב ואת גדודי בני-עמון וישלחם ביהודה להאבידו כדבר יהוה אשר דבר ביד עבדיו הנביאים
<p class="verse">
24:3 אך על-פי יהוה היתה ביהודה להסיר מעל פניו בחטאת מנשה ככל אשר עשה
<p class="verse">
24:4 וגם דם-הנקי אשר שפך וימלא את-ירושלם דם נקי ולא-אבה יהוה לסלח
<p class="verse">
24:5 ויתר דברי יהויקים וכל-אשר עשה הלא-הם כתובים על-ספר דברי הימים למלכי יהודה
<p class="verse">
24:6 וישכב יהויקים עם-אבתיו וימלך יהויכין בנו תחתיו
<p class="verse">
24:7 ולא-הסיף עוד מלך מצרים לצאת מארצו כי-לקח מלך בבל מנחל מצרים עד-נהר-פרת כל אשר היתה למלך מצרים
<p class="verse">
24:8 בן-שמנה עשרה שנה יהויכין במלכו ושלשה חדשים מלך בירושלם ושם אמו נחשתא בת-אלנתן מירושלם
<p class="verse">
24:9 ויעש הרע בעיני יהוה ככל אשר-עשה אביו
<p class="verse">
24:10 בעת ההיא עלה עבדי נבכדנאצר מלך-בבל ירושלם ותבא העיר במצור
<p class="verse">
24:11 ויבא נבוכדנאצר מלך-בבל על-העיר ועבדיו צרים עליה
<p class="verse">
24:12 ויצא יהויכין מלך-יהודה על-מלך בבל הוא ואמו ועבדיו ושריו וסריסיו ויקח אתו מלך בבל בשנת שמנה למלכו
<p class="verse">
24:13 ויוצא משם את-כל-אוצרות בית יהוה ואוצרות בית המלך ויקצץ את-כל-כלי הזהב אשר עשה שלמה מלך-ישראל בהיכל יהוה כאשר דבר יהוה
<p class="verse">
24:14 והגלה את-כל-ירושלם ואת-כל-השרים ואת כל-גבורי החיל עשרה אלפים גולה וכל-החרש והמסגר לא נשאר זולת דלת עם-הארץ
<p class="verse">
24:15 ויגל את-יהויכין בבלה ואת-אם המלך ואת-נשי המלך ואת-סריסיו ואת אולי הארץ הוליך גולה מירושלם בבלה
<p class="verse">
24:16 ואת כל-אנשי החיל שבעת אלפים והחרש והמסגר אלף הכל גבורים עשי מלחמה ויביאם מלך-בבל גולה בבלה
<p class="verse">
24:17 וימלך מלך-בבל את-מתניה דדו תחתיו ויסב את-שמו צדקיהו
<p class="verse">
24:18 בן-עשרים ואחת שנה צדקיהו במלכו ואחת עשרה שנה מלך בירושלם ושם אמו חמיטל בת-ירמיהו מלבנה
<p class="verse">
24:19 ויעש הרע בעיני יהוה ככל אשר-עשה יהויקים
<p class="verse">
24:20 כי על-אף יהוה היתה בירושלם וביהודה עד-השלכו אתם מעל פניו וימרד צדקיהו במלך בבל
<p class="verse">
25:1 ויהי בשנת התשיעית למלכו בחדש העשירי בעשור לחדש בא נבכדנאצר מלך-בבל הוא וכל-חילו על-ירושלם ויחן עליה ויבנו עליה דיק סביב
<p class="verse">
25:2 ותבא העיר במצור עד עשתי עשרה שנה למלך צדקיהו
<p class="verse">
25:3 בתשעה לחדש ויחזק הרעב בעיר ולא-היה לחם לעם הארץ
<p class="verse">
25:4 ותבקע העיר וכל-אנשי המלחמה הלילה דרך שער בין החמתים אשר על-גן המלך וכשדים על-העיר סביב וילך דרך הערבה
<p class="verse">
25:5 וירדפו חיל-כשדים אחר המלך וישגו אתו בערבות ירחו וכל-חילו נפצו מעליו
<p class="verse">
25:6 ויתפשו את-המלך ויעלו אתו אל-מלך בבל רבלתה וידברו אתו משפט
<p class="verse">
25:7 ואת-בני צדקיהו שחטו לעיניו ואת-עיני צדקיהו עור ויאסרהו בנחשתים ויבאהו בבל
<p class="verse">
25:8 ובחדש החמישי בשבעה לחדש היא שנת תשע-עשרה שנה למלך נבכדנאצר מלך-בבל בא נבוזראדן רב-טבחים עבד מלך-בבל ירושלם
<p class="verse">
25:9 וישרף את-בית-יהוה ואת-בית המלך ואת כל-בתי ירושלם ואת-כל-בית גדול שרף באש
<p class="verse">
25:10 ואת-חומת ירושלם סביב נתצו כל-חיל כשדים אשר רב-טבחים
<p class="verse">
25:11 ואת יתר העם הנשארים בעיר ואת-הנפלים אשר נפלו על-המלך בבל ואת יתר ההמון הגלה נבוזראדן רב-טבחים
<p class="verse">
25:12 ומדלת הארץ השאיר רב-טבחים לכרמים וליגבים
<p class="verse">
25:13 ואת-עמודי הנחשת אשר בית-יהוה ואת-המכנות ואת-ים הנחשת אשר בבית-יהוה שברו כשדים וישאו את-נחשתם בבלה
<p class="verse">
25:14 ואת-הסירת ואת-היעים ואת-המזמרות ואת-הכפות ואת כל-כלי הנחשת אשר ישרתו-בם לקחו
<p class="verse">
25:15 ואת-המחתות ואת-המזרקות אשר זהב זהב ואשר-כסף כסף לקח רב-טבחים
<p class="verse">
25:16 העמודים שנים הים האחד והמכנות אשר-עשה שלמה לבית יהוה לא-היה משקל לנחשת כל-הכלים האלה
<p class="verse">
25:17 שמנה עשרה אמה קומת העמוד האחד וכתרת עליו נחשת וקומת הכתרת שלש אמה ושבכה ורמנים על-הכתרת סביב הכל נחשת וכאלה לעמוד השני על-השבכה
<p class="verse">
25:18 ויקח רב-טבחים את-שריה כהן הראש ואת-צפניהו כהן משנה ואת-שלשת שמרי הסף
<p class="verse">
25:19 ומן-העיר לקח סריס אחד אשר-הוא פקיד על-אנשי המלחמה וחמשה אנשים מראי פני-המלך אשר נמצאו בעיר ואת הספר שר הצבא המצבא את-עם הארץ וששים איש מעם הארץ הנמצאים בעיר
<p class="verse">
25:20 ויקח אתם נבוזראדן רב-טבחים וילך אתם על-מלך בבל רבלתה
<p class="verse">
25:21 ויך אתם מלך בבל וימיתם ברבלה בארץ חמת ויגל יהודה מעל אדמתו
<p class="verse">
25:22 והעם הנשאר בארץ יהודה אשר השאיר נבוכדנאצר מלך בבל ויפקד עליהם את-גדליהו בן-אחיקם בן-שפן
<p class="verse">
25:23 וישמעו כל-שרי החילים המה והאנשים כי-הפקיד מלך-בבל את-גדליהו ויבאו אל-גדליהו המצפה וישמעאל בן-נתניה ויוחנן בן-קרח ושריה בן-תנחמת הנטפתי ויאזניהו בן-המעכתי המה ואנשיהם
<p class="verse">
25:24 וישבע להם גדליהו ולאנשיהם ויאמר להם אל-תיראו מעבדי הכשדים שבו בארץ ועבדו את-מלך בבל ויטב לכם
<p class="verse">
25:25 ויהי בחדש השביעי בא ישמעאל בן-נתניה בן-אלישמע מזרע המלוכה ועשרה אנשים אתו ויכו את-גדליהו וימת ואת-היהודים ואת-הכשדים אשר-היו אתו במצפה
<p class="verse">
25:26 ויקמו כל-העם מקטן ועד-גדול ושרי החילים ויבאו מצרים כי יראו מפני כשדים
<p class="verse">
25:27 ויהי בשלשים ושבע שנה לגלות יהויכין מלך-יהודה בשנים עשר חדש בעשרים ושבעה לחדש נשא אויל מרדך מלך בבל בשנת מלכו את-ראש יהויכין מלך-יהודה מבית כלא
<p class="verse">
25:28 וידבר אתו טבות ויתן את-כסאו מעל כסא המלכים אשר אתו בבבל
<p class="verse">
25:29 ושנא את בגדי כלאו ואכל לחם תמיד לפניו כל-ימי חייו
<p class="verse">
25:30 וארחתו ארחת תמיד נתנה-לו מאת המלך דבר-יום ביומו כל ימי חיו
<p class="verse">

</body></html>
