
<html><head>
<title>Hebrew Old Testament - Joel</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Joel</h1>
<p class="verse">
1:1 דבר-יהוה אשר היה אל-יואל בן-פתואל
<p class="verse">
1:2 שמעו-זאת הזקנים והאזינו כל יושבי הארץ ההיתה זאת בימיכם ואם בימי אבתיכם
<p class="verse">
1:3 עליה לבניכם ספרו ובניכם לבניהם ובניהם לדור אחר
<p class="verse">
1:4 יתר הגזם אכל הארבה ויתר הארבה אכל הילק ויתר הילק אכל החסיל
<p class="verse">
1:5 הקיצו שכורים ובכו והיללו כל-שתי יין על-עסיס כי נכרת מפיכם
<p class="verse">
1:6 כי-גוי עלה על-ארצי עצום ואין מספר שניו שני אריה ומתלעות לביא לו
<p class="verse">
1:7 שם גפני לשמה ותאנתי לקצפה חשף חשפה והשליך הלבינו שריגיה
<p class="verse">
1:8 אלי כבתולה חגרת-שק על-בעל נעוריה
<p class="verse">
1:9 הכרת מנחה ונסך מבית יהוה אבלו הכהנים משרתי יהוה
<p class="verse">
1:10 שדד שדה אבלה אדמה כי שדד דגן הוביש תירוש אמלל יצהר
<p class="verse">
1:11 הבישו אכרים הילילו כרמים על-חטה ועל-שערה כי אבד קציר שדה
<p class="verse">
1:12 הגפן הובישה והתאנה אמללה רמון גם-תמר ותפוח כל-עצי השדה יבשו כי-הביש ששון מן-בני אדם
<p class="verse">
1:13 חגרו וספדו הכהנים הילילו משרתי מזבח באו לינו בשקים משרתי אלהי כי נמנע מבית אלהיכם מנחה ונסך
<p class="verse">
1:14 קדשו-צום קראו עצרה אספו זקנים כל ישבי הארץ בית יהוה אלהיכם וזעקו אל-יהוה
<p class="verse">
1:15 אהה ליום כי קרוב יום יהוה וכשד משדי יבוא
<p class="verse">
1:16 הלוא נגד עינינו אכל נכרת מבית אלהינו שמחה וגיל
<p class="verse">
1:17 עבשו פרדות תחת מגרפתיהם נשמו אצרות נהרסו ממגרות כי הביש דגן
<p class="verse">
1:18 מה-נאנחה בהמה נבכו עדרי בקר כי אין מרעה להם גם-עדרי הצאן נאשמו
<p class="verse">
1:19 אליך יהוה אקרא כי אש אכלה נאות מדבר ולהבה להטה כל-עצי השדה
<p class="verse">
1:20 גם-בהמות שדה תערוג אליך כי יבשו אפיקי מים ואש אכלה נאות המדבר
<p class="verse">
2:1 תקעו שופר בציון והריעו בהר קדשי ירגזו כל ישבי הארץ כי-בא יום-יהוה כי קרוב
<p class="verse">
2:2 יום חשך ואפלה יום ענן וערפל כשחר פרש על-ההרים עם רב ועצום כמהו לא נהיה מן-העולם ואחריו לא יוסף עד-שני דור ודור
<p class="verse">
2:3 לפניו אכלה אש ואחריו תלהט להבה כגן-עדן הארץ לפניו ואחריו מדבר שממה וגם-פליטה לא-היתה לו
<p class="verse">
2:4 כמראה סוסים מראהו וכפרשים כן ירוצון
<p class="verse">
2:5 כקול מרכבות על-ראשי ההרים ירקדון כקול להב אש אכלה קש כעם עצום ערוך מלחמה
<p class="verse">
2:6 מפניו יחילו עמים כל-פנים קבצו פארור
<p class="verse">
2:7 כגבורים ירצון כאנשי מלחמה יעלו חומה ואיש בדרכיו ילכון ולא יעבטון ארחותם
<p class="verse">
2:8 ואיש אחיו לא ידחקון גבר במסלתו ילכון ובעד השלח יפלו לא יבצעו
<p class="verse">
2:9 בעיר ישקו בחומה ירצון בבתים יעלו בעד החלונים יבאו כגנב
<p class="verse">
2:10 לפניו רגזה ארץ רעשו שמים שמש וירח קדרו וכוכבים אספו נגהם
<p class="verse">
2:11 ויהוה נתן קולו לפני חילו כי רב מאד מחנהו כי עצום עשה דברו כי-גדול יום-יהוה ונורא מאד ומי יכילנו
<p class="verse">
2:12 וגם-עתה נאם-יהוה שבו עדי בכל-לבבכם ובצום ובבכי ובמספד
<p class="verse">
2:13 וקרעו לבבכם ואל-בגדיכם ושובו אל-יהוה אלהיכם כי-חנון ורחום הוא ארך אפים ורב-חסד ונחם על-הרעה
<p class="verse">
2:14 מי יודע ישוב ונחם והשאיר אחריו ברכה מנחה ונסך ליהוה אלהיכם
<p class="verse">
2:15 תקעו שופר בציון קדשו-צום קראו עצרה
<p class="verse">
2:16 אספו-עם קדשו קהל קבצו זקנים אספו עוללים וינקי שדים יצא חתן מחדרו וכלה מחפתה
<p class="verse">
2:17 בין האולם ולמזבח יבכו הכהנים משרתי יהוה ויאמרו חוסה יהוה על-עמך ואל-תתן נחלתך לחרפה למשל-בם גוים למה יאמרו בעמים איה אלהיהם
<p class="verse">
2:18 ויקנא יהוה לארצו ויחמל על-עמו
<p class="verse">
2:19 ויען יהוה ויאמר לעמו הנני שלח לכם את-הדגן והתירוש והיצהר ושבעתם אתו ולא-אתן אתכם עוד חרפה בגוים
<p class="verse">
2:20 ואת-הצפוני ארחיק מעליכם והדחתיו אל-ארץ ציה ושממה את-פניו אל-הים הקדמני וספו אל-הים האחרון ועלה באשו ותעל צחנתו כי הגדיל לעשות
<p class="verse">
2:21 אל-תיראי אדמה גילי ושמחי כי-הגדיל יהוה לעשות
<p class="verse">
2:22 אל-תיראו בהמות שדי כי דשאו נאות מדבר כי-עץ נשא פריו תאנה וגפן נתנו חילם
<p class="verse">
2:23 ובני ציון גילו ושמחו ביהוה אלהיכם כי-נתן לכם את-המורה לצדקה ויורד לכם גשם מורה ומלקוש בראשון
<p class="verse">
2:24 ומלאו הגרנות בר והשיקו היקבים תירוש ויצהר
<p class="verse">
2:25 ושלמתי לכם את-השנים אשר אכל הארבה הילק והחסיל והגזם חילי הגדול אשר שלחתי בכם
<p class="verse">
2:26 ואכלתם אכול ושבוע והללתם את-שם יהוה אלהיכם אשר-עשה עמכם להפליא ולא-יבשו עמי לעולם
<p class="verse">
2:27 וידעתם כי בקרב ישראל אני ואני יהוה אלהיכם ואין עוד ולא-יבשו עמי לעולם
<p class="verse">
2:28 והיה אחרי-כן אשפוך את-רוחי על-כל-בשר ונבאו בניכם ובנותיכם זקניכם חלמות יחלמון בחוריכם חזינות יראו
<p class="verse">
2:292 וגם על-העבדים ועל-השפחות בימים ההמה אשפוך את-רוחי
<p class="verse">
2:30 ונתתי מופתים בשמים ובארץ דם ואש ותימרות עשן
<p class="verse">
2:31 השמש יהפך לחשך והירח לדם לפני בוא יום יהוה הגדול והנורא
<p class="verse">
2:32 והיה כל אשר-יקרא בשם יהוה ימלט כי בהר-ציון ובירושלם תהיה פליטה כאשר אמר יהוה ובשרידים אשר יהוה קרא
<p class="verse">
3:1 כי הנה בימים ההמה ובעת ההיא אשר אשוב את-שבות יהודה וירושלם
<p class="verse">
3:2 וקבצתי את-כל-הגוים והורדתים אל-עמק יהושפט ונשפטתי עמם שם על-עמי ונחלתי ישראל אשר פזרו בגוים ואת-ארצי חלקו
<p class="verse">
3:3 ואל-עמי ידו גורל ויתנו הילד בזונה והילדה מכרו ביין וישתו
<p class="verse">
3:4 וגם מה-אתם לי צר וצידון וכל גלילות פלשת הגמול אתם משלמים עלי ואם-גמלים אתם עלי קל מהרה אשיב גמלכם בראשכם
<p class="verse">
3:5 אשר-כספי וזהבי לקחתם ומחמדי הטבים הבאתם להיכליכם
<p class="verse">
3:6 ובני יהודה ובני ירושלם מכרתם לבני היונים למען הרחיקם מעל גבולם
<p class="verse">
3:7 הנני מעירם מן-המקום אשר-מכרתם אתם שמה והשבתי גמלכם בראשכם
<p class="verse">
3:8 ומכרתי את-בניכם ואת-בנותיכם ביד בני יהודה ומכרום לשבאים אל-גוי רחוק כי יהוה דבר
<p class="verse">
3:9 קראו-זאת בגוים קדשו מלחמה העירו הגבורים יגשו יעלו כל אנשי המלחמה
<p class="verse">
3:10 כתו אתיכם לחרבות ומזמרתיכם לרמחים החלש יאמר גבור אני
<p class="verse">
3:11 עושו ובאו כל-הגוים מסביב ונקבצו שמה הנחת יהוה גבוריך
<p class="verse">
3:12 יעורו ויעלו הגוים אל-עמק יהושפט כי שם אשב לשפט את-כל-הגוים מסביב
<p class="verse">
3:13 שלחו מגל כי בשל קציר באו רדו כי-מלאה גת השיקו היקבים כי רבה רעתם
<p class="verse">
3:14 המונים המונים בעמק החרוץ כי קרוב יום יהוה בעמק החרוץ
<p class="verse">
3:15 שמש וירח קדרו וכוכבים אספו נגהם
<p class="verse">
3:16 ויהוה מציון ישאג ומירושלם יתן קולו ורעשו שמים וארץ ויהוה מחסה לעמו ומעוז לבני ישראל
<p class="verse">
3:17 וידעתם כי אני יהוה אלהיכם שכן בציון הר-קדשי והיתה ירושלם קדש וזרים לא-יעברו-בה עוד
<p class="verse">
3:18 והיה ביום ההוא יטפו ההרים עסיס והגבעות תלכנה חלב וכל-אפיקי יהודה ילכו מים ומעין מבית יהוה יצא והשקה את-נחל השטים
<p class="verse">
3:19 מצרים לשממה תהיה ואדום למדבר שממה תהיה מחמס בני יהודה אשר-שפכו דם-נקיא בארצם
<p class="verse">
3:20 ויהודה לעולם תשב וירושלם לדור ודור
<p class="verse">
3:21 ונקיתי דמם לא-נקיתי ויהוה שכן בציון
<p class="verse">

</body></html>
