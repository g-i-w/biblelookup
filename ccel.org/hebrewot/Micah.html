
<html><head>
<title>Hebrew Old Testament - Micah</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Micah</h1>
<p class="verse">
1:1 דבר-יהוה אשר היה אל-מיכה המרשתי בימי יותם אחז יחזקיה מלכי יהודה אשר-חזה על-שמרון וירושלם
<p class="verse">
1:2 שמעו עמים כלם הקשיבי ארץ ומלאה ויהי אדני יהוה בכם לעד אדני מהיכל קדשו
<p class="verse">
1:3 כי-הנה יהוה יצא ממקומו וירד ודרך על-במותי ארץ
<p class="verse">
1:4 ונמסו ההרים תחתיו והעמקים יתבקעו כדונג מפני האש כמים מגרים במורד
<p class="verse">
1:5 בפשע יעקב כל-זאת ובחטאות בית ישראל מי-פשע יעקב הלוא שמרון ומי במות יהודה הלוא ירושלם
<p class="verse">
1:6 ושמתי שמרון לעי השדה למטעי כרם והגרתי לגי אבניה ויסדיה אגלה
<p class="verse">
1:7 וכל-פסיליה יכתו וכל-אתנניה ישרפו באש וכל-עצביה אשים שממה כי מאתנן זונה קבצה ועד-אתנן זונה ישובו
<p class="verse">
1:8 על-זאת אספדה ואילילה אילכה שילל וערום אעשה מספד כתנים ואבל כבנות יענה
<p class="verse">
1:9 כי אנושה מכותיה כי-באה עד-יהודה נגע עד-שער עמי עד-ירושלם
<p class="verse">
1:10 בגת אל-תגידו בכו אל-תבכו בבית לעפרה עפר התפלשתי
<p class="verse">
1:11 עברי לכם יושבת שפיר עריה-בשת לא יצאה יושבת צאנן מספד בית האצל יקח מכם עמדתו
<p class="verse">
1:12 כי-חלה לטוב יושבת מרות כי-ירד רע מאת יהוה לשער ירושלם
<p class="verse">
1:13 רתם המרכבה לרכש יושבת לכיש ראשית חטאת היא לבת-ציון כי-בך נמצאו פשעי ישראל
<p class="verse">
1:14 לכן תתני שלוחים על מורשת גת בתי אכזיב לאכזב למלכי ישראל
<p class="verse">
1:15 עד הירש אבי לך יושבת מרשה עד-עדלם יבוא כבוד ישראל
<p class="verse">
1:16 קרחי וגזי על-בני תענוגיך הרחבי קרחתך כנשר כי גלו ממך
<p class="verse">
2:1 הוי חשבי-און ופעלי רע על-משכבותם באור הבקר יעשוה כי יש-לאל ידם
<p class="verse">
2:2 וחמדו שדות וגזלו ובתים ונשאו ועשקו גבר וביתו ואיש ונחלתו
<p class="verse">
2:3 לכן כה אמר יהוה הנני חשב על-המשפחה הזאת רעה אשר לא-תמישו משם צוארתיכם ולא תלכו רומה כי עת רעה היא
<p class="verse">
2:4 ביום ההוא ישא עליכם משל ונהה נהי נהיה אמר שדוד נשדנו חלק עמי ימיר איך ימיש לי לשובב שדינו יחלק
<p class="verse">
2:5 לכן לא-יהיה לך משליך חבל בגורל בקהל יהוה
<p class="verse">
2:6 אל-תטפו יטיפון לא-יטפו לאלה לא יסג כלמות
<p class="verse">
2:7 האמור בית-יעקב הקצר רוח יהוה אם-אלה מעלליו הלוא דברי ייטיבו עם הישר הולך
<p class="verse">
2:8 ואתמול עמי לאויב יקומם ממול שלמה אדר תפשטון מעברים בטח שובי מלחמה
<p class="verse">
2:9 נשי עמי תגרשון מבית תענגיה מעל עלליה תקחו הדרי לעולם
<p class="verse">
2:10 קומו ולכו כי לא-זאת המנוחה בעבור טמאה תחבל וחבל נמרץ
<p class="verse">
2:11 לו-איש הלך רוח ושקר כזב אטף לך ליין ולשכר והיה מטיף העם הזה
<p class="verse">
2:12 אסף אאסף יעקב כלך קבץ אקבץ שארית ישראל יחד אשימנו כצאן בצרה כעדר בתוך הדברו תהימנה מאדם
<p class="verse">
2:13 עלה הפרץ לפניהם פרצו ויעברו שער ויצאו בו ויעבר מלכם לפניהם ויהוה בראשם
<p class="verse">
3:1 ואמר שמעו-נא ראשי יעקב וקציני בית ישראל הלוא לכם לדעת את-המשפט
<p class="verse">
3:2 שנאי טוב ואהבי רעה גזלי עורם מעליהם ושארם מעל עצמותם
<p class="verse">
3:3 ואשר אכלו שאר עמי ועורם מעליהם הפשיטו ואת-עצמתיהם פצחו ופרשו כאשר בסיר וכבשר בתוך קלחת
<p class="verse">
3:4 אז יזעקו אל-יהוה ולא יענה אותם ויסתר פניו מהם בעת ההיא כאשר הרעו מעלליהם
<p class="verse">
3:5 כה אמר יהוה על-הנביאים המתעים את-עמי הנשכים בשניהם וקראו שלום ואשר לא-יתן על-פיהם וקדשו עליו מלחמה
<p class="verse">
3:6 לכן לילה לכם מחזון וחשכה לכם מקסם ובאה השמש על-הנביאים וקדר עליהם היום
<p class="verse">
3:7 ובשו החזים וחפרו הקסמים ועטו על-שפם כלם כי אין מענה אלהים
<p class="verse">
3:8 ואולם אנכי מלאתי כח את-רוח יהוה ומשפט וגבורה להגיד ליעקב פשעו ולישראל חטאתו
<p class="verse">
3:9 שמעו-נא זאת ראשי בית יעקב וקציני בית ישראל המתעבים משפט ואת כל-הישרה יעקשו
<p class="verse">
3:10 בנה ציון בדמים וירושלם בעולה
<p class="verse">
3:11 ראשיה בשחד ישפטו וכהניה במחיר יורו ונביאיה בכסף יקסמו ועל-יהוה ישענו לאמר הלוא יהוה בקרבנו לא-תבוא עלינו רעה
<p class="verse">
3:12 לכן בגללכם ציון שדה תחרש וירושלם עיין תהיה והר הבית לבמות יער
<p class="verse">
4:1 והיה באחרית הימים יהיה הר בית-יהוה נכון בראש ההרים ונשא הוא מגבעות ונהרו עליו עמים
<p class="verse">
4:2 והלכו גוים רבים ואמרו לכו ונעלה אל-הר-יהוה ואל-בית אלהי יעקב ויורנו מדרכיו ונלכה בארחתיו כי מציון תצא תורה ודבר-יהוה מירושלם
<p class="verse">
4:3 ושפט בין עמים רבים והוכיח לגוים עצמים עד-רחוק וכתתו חרבתיהם לאתים וחניתתיהם למזמרות לא-ישאו גוי אל-גוי חרב ולא-ילמדון עוד מלחמה
<p class="verse">
4:4 וישבו איש תחת גפנו ותחת תאנתו ואין מחריד כי-פי יהוה צבאות דבר
<p class="verse">
4:5 כי כל-העמים ילכו איש בשם אלהיו ואנחנו נלך בשם-יהוה אלהינו לעולם ועד
<p class="verse">
4:6 ביום ההוא נאם-יהוה אספה הצלעה והנדחה אקבצה ואשר הרעתי
<p class="verse">
4:7 ושמתי את-הצלעה לשארית והנהלאה לגוי עצום ומלך יהוה עליהם בהר ציון מעתה ועד-עולם
<p class="verse">
4:8 ואתה מגדל-עדר עפל בת-ציון עדיך תאתה ובאה הממשלה הראשנה ממלכת לבת-ירושלם
<p class="verse">
4:9 עתה למה תריעי רע המלך אין-בך אם-יועצך אבד כי-החזיקך חיל כיולדה
<p class="verse">
4:10 חולי וגחי בת-ציון כיולדה כי-עתה תצאי מקריה ושכנת בשדה ובאת עד-בבל שם תנצלי שם יגאלך יהוה מכף איביך
<p class="verse">
4:11 ועתה נאספו עליך גוים רבים האמרים תחנף ותחז בציון עינינו
<p class="verse">
4:12 והמה לא ידעו מחשבות יהוה ולא הבינו עצתו כי קבצם כעמיר גרנה
<p class="verse">
4:13 קומי ודושי בת-ציון כי-קרנך אשים ברזל ופרסתיך אשים נחושה והדקות עמים רבים והחרמתי ליהוה בצעם וחילם לאדון כל-הארץ
<p class="verse">
4:14 עתה תתגדדי בת-גדוד מצור שם עלינו בשבט יכו על-הלחי את שפט ישראל
<p class="verse">
5:1 ואתה בית-לחם אפרתה צעיר להיות באלפי יהודה ממך לי יצא להיות מושל בישראל ומוצאתיו מקדם מימי עולם
<p class="verse">
5:2 לכן יתנם עד-עת יולדה ילדה ויתר אחיו ישובון על-בני ישראל
<p class="verse">
5:3 ועמד ורעה בעז יהוה בגאון שם יהוה אלהיו וישבו כי-עתה יגדל עד-אפסי-ארץ
<p class="verse">
5:4 והיה זה שלום אשור כי-יבוא בארצנו וכי ידרך בארמנתינו והקמנו עליו שבעה רעים ושמנה נסיכי אדם
<p class="verse">
5:5 ורעו את-ארץ אשור בחרב ואת-ארץ נמרד בפתחיה והציל מאשור כי-יבוא בארצנו וכי ידרך בגבולנו
<p class="verse">
5:6 והיה שארית יעקב בקרב עמים רבים כטל מאת יהוה כרביבים עלי-עשב אשר לא-יקוה לאיש ולא ייחל לבני אדם
<p class="verse">
5:7 והיה שארית יעקב בגוים בקרב עמים רבים כאריה בבהמות יער ככפיר בעדרי-צאן אשר אם עבר ורמס וטרף ואין מציל
<p class="verse">
5:8 תרם ידך על-צריך וכל-איביך יכרתו
<p class="verse">
5:9 והיה ביום-ההוא נאם-יהוה והכרתי סוסיך מקרבך והאבדתי מרכבתיך
<p class="verse">
5:10 והכרתי ערי ארצך והרסתי כל-מבצריך
<p class="verse">
5:11 והכרתי כשפים מידך ומעוננים לא יהיו-לך
<p class="verse">
5:12 והכרתי פסיליך ומצבותיך מקרבך ולא-תשתחוה עוד למעשה ידיך
<p class="verse">
5:13 ונתשתי אשיריך מקרבך והשמדתי עריך
<p class="verse">
5:14 ועשיתי באף ובחמה נקם את-הגוים אשר לא שמעו
<p class="verse">
6:1 שמעו-נא את אשר-יהוה אמר קום ריב את-ההרים ותשמענה הגבעות קולך
<p class="verse">
6:2 שמעו הרים את-ריב יהוה והאתנים מסדי ארץ כי ריב ליהוה עם-עמו ועם-ישראל יתוכח
<p class="verse">
6:3 עמי מה-עשיתי לך ומה הלאתיך ענה בי
<p class="verse">
6:4 כי העלתיך מארץ מצרים ומבית עבדים פדיתיך ואשלח לפניך את-משה אהרן ומרים
<p class="verse">
6:5 עמי זכר-נא מה-יעץ בלק מלך מואב ומה-ענה אתו בלעם בן-בעור מן-השטים עד-הגלגל למען דעת צדקות יהוה
<p class="verse">
6:6 במה אקדם יהוה אכף לאלהי מרום האקדמנו בעולות בעגלים בני שנה
<p class="verse">
6:7 הירצה יהוה באלפי אילים ברבבות נחלי-שמן האתן בכורי פשעי פרי בטני חטאת נפשי
<p class="verse">
6:8 הגיד לך אדם מה-טוב ומה-יהוה דורש ממך כי אם-עשות משפט ואהבת חסד והצנע לכת עם-אלהיך
<p class="verse">
6:9 קול יהוה לעיר יקרא ותושיה יראה שמך שמעו מטה ומי יעדה
<p class="verse">
6:10 עוד האש בית רשע אצרות רשע ואיפת רזון זעומה
<p class="verse">
6:11 האזכה במאזני רשע ובכיס אבני מרמה
<p class="verse">
6:12 אשר עשיריה מלאו חמס וישביה דברו-שקר ולשונם רמיה בפיהם
<p class="verse">
6:13 וגם-אני החליתי הכותך השמם על-חטאתך
<p class="verse">
6:14 אתה תאכל ולא תשבע וישחך בקרבך ותסג ולא תפליט ואשר תפלט לחרב אתן
<p class="verse">
6:15 אתה תזרע ולא תקצור אתה תדרך-זית ולא-תסוך שמן ותירוש ולא תשתה-יין
<p class="verse">
6:16 וישתמר חקות עמרי וכל מעשה בית-אחאב ותלכו במעצותם למען תתי אתך לשמה וישביה לשרקה וחרפת עמי תשאו
<p class="verse">
7:1 אללי לי כי הייתי כאספי-קיץ כעללת בציר אין-אשכול לאכול בכורה אותה נפשי
<p class="verse">
7:2 אבד חסיד מן-הארץ וישר באדם אין כלם לדמים יארבו איש את-אחיהו יצודו חרם
<p class="verse">
7:3 על-הרע כפים להיטיב השר שאל והשפט בשלום והגדול דבר הות נפשו הוא ויעבתוה
<p class="verse">
7:4 טובם כחדק ישר ממסוכה יום מצפיך פקדתך באה עתה תהיה מבוכתם
<p class="verse">
7:5 אל-תאמינו ברע אל-תבטחו באלוף משכבת חיקך שמר פתחי-פיך
<p class="verse">
7:6 כי-בן מנבל אב בת קמה באמה כלה בחמתה איבי איש אנשי ביתו
<p class="verse">
7:7 ואני ביהוה אצפה אוחילה לאלהי ישעי ישמעני אלהי
<p class="verse">
7:8 אל-תשמחי איבתי לי כי נפלתי קמתי כי-אשב בחשך יהוה אור לי
<p class="verse">
7:9 זעף יהוה אשא כי חטאתי לו עד אשר יריב ריבי ועשה משפטי יוציאני לאור אראה בצדקתו
<p class="verse">
7:10 ותרא איבתי ותכסה בושה האמרה אלי איו יהוה אלהיך עיני תראינה בה עתה תהיה למרמס כטיט חוצות
<p class="verse">
7:11 יום לבנות גדריך יום ההוא ירחק-חק
<p class="verse">
7:12 יום הוא ועדיך יבוא למני אשור וערי מצור ולמני מצור ועד-נהר וים מים והר ההר
<p class="verse">
7:13 והיתה הארץ לשממה על-ישביה מפרי מעלליהם
<p class="verse">
7:14 רעה עמך בשבטך צאן נחלתך שכני לבדד יער בתוך כרמל ירעו בשן וגלעד כימי עולם
<p class="verse">
7:15 כימי צאתך מארץ מצרים אראנו נפלאות
<p class="verse">
7:16 יראו גוים ויבשו מכל גבורתם ישימו יד על-פה אזניהם תחרשנה
<p class="verse">
7:17 ילחכו עפר כנחש כזחלי ארץ ירגזו ממסגרתיהם אל-יהוה אלהינו יפחדו ויראו ממך
<p class="verse">
7:18 מי-אל כמוך נשא עון ועבר על-פשע לשארית נחלתו לא-החזיק לעד אפו כי-חפץ חסד הוא
<p class="verse">
7:19 ישוב ירחמנו יכבש עונתינו ותשליך במצלות ים כל-חטאותם
<p class="verse">
7:20 תתן אמת ליעקב חסד לאברהם אשר-נשבעת לאבתינו מימי קדם
<p class="verse">

</body></html>
