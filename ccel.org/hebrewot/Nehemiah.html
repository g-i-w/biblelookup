
<html><head>
<title>Hebrew Old Testament - Nehemiah</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Nehemiah</h1>
<p class="verse">
1:1 דברי נחמיה בן-חכליה ויהי בחדש-כסלו שנת עשרים ואני הייתי בשושן הבירה
<p class="verse">
1:2 ויבא חנני אחד מאחי הוא ואנשים מיהודה ואשאלם על-היהודים הפליטה אשר-נשארו מן-השבי ועל-ירושלם
<p class="verse">
1:3 ויאמרו לי הנשארים אשר-נשארו מן-השבי שם במדינה ברעה גדלה ובחרפה וחומת ירושלם מפרצת ושעריה נצתו באש
<p class="verse">
1:4 ויהי כשמעי את-הדברים האלה ישבתי ואבכה ואתאבלה ימים ואהי צם ומתפלל לפני אלהי השמים
<p class="verse">
1:5 ואמר אנא יהוה אלהי השמים האל הגדול והנורא שמר הברית וחסד לאהביו ולשמרי מצותיו
<p class="verse">
1:6 תהי נא אזנך-קשבת ועיניך פתוחות לשמע אל-תפלת עבדך אשר אנכי מתפלל לפניך היום יומם ולילה על-בני ישראל עבדיך ומתודה על-חטאות בני-ישראל אשר חטאנו לך ואני ובית-אבי חטאנו
<p class="verse">
1:7 חבל חבלנו לך ולא-שמרנו את-המצות ואת-החקים ואת-המשפטים אשר צוית את-משה עבדך
<p class="verse">
1:8 זכר-נא את-הדבר אשר צוית את-משה עבדך לאמר אתם תמעלו אני אפיץ אתכם בעמים
<p class="verse">
1:9 ושבתם אלי ושמרתם מצותי ועשיתם אתם אם-יהיה נדחכם בקצה השמים משם אקבצם והבואתים אל-המקום אשר בחרתי לשכן את-שמי שם
<p class="verse">
1:10 והם עבדיך ועמך אשר פדית בכחך הגדול ובידך החזקה
<p class="verse">
1:11 אנא אדני תהי נא אזנך-קשבת אל-תפלת עבדך ואל-תפלת עבדיך החפצים ליראה את-שמך והצליחה-נא לעבדך היום ותנהו לרחמים לפני האיש הזה ואני הייתי משקה למלך
<p class="verse">
2:1 ויהי בחדש ניסן שנת עשרים לארתחשסתא המלך יין לפניו ואשא את-היין ואתנה למלך ולא-הייתי רע לפניו
<p class="verse">
2:2 ויאמר לי המלך מדוע פניך רעים ואתה אינך חולה אין זה כי-אם רע לב ואירא הרבה מאד
<p class="verse">
2:3 ואמר למלך המלך לעולם יחיה מדוע לא-ירעו פני אשר העיר בית-קברות אבתי חרבה ושעריה אכלו באש
<p class="verse">
2:4 ויאמר לי המלך על-מה-זה אתה מבקש ואתפלל אל-אלהי השמים
<p class="verse">
2:5 ואמר למלך אם-על-המלך טוב ואם-ייטב עבדך לפניך אשר תשלחני אל-יהודה אל-עיר קברות אבתי ואבננה
<p class="verse">
2:6 ויאמר לי המלך והשגל יושבת אצלו עד-מתי יהיה מהלכך ומתי תשוב וייטב לפני-המלך וישלחני ואתנה לו זמן
<p class="verse">
2:7 ואומר למלך אם-על-המלך טוב אגרות יתנו-לי על-פחוות עבר הנהר אשר יעבירוני עד אשר-אבוא אל-יהודה
<p class="verse">
2:8 ואגרת אל-אסף שמר הפרדס אשר למלך אשר יתן-לי עצים לקרות את-שערי הבירה אשר-לבית ולחומת העיר ולבית אשר-אבוא אליו ויתן-לי המלך כיד-אלהי הטובה עלי
<p class="verse">
2:9 ואבוא אל-פחוות עבר הנהר ואתנה להם את אגרות המלך וישלח עמי המלך שרי חיל ופרשים
<p class="verse">
2:10 וישמע סנבלט החרני וטוביה העבד העמני וירע להם רעה גדלה אשר-בא אדם לבקש טובה לבני ישראל
<p class="verse">
2:11 ואבוא אל-ירושלם ואהי-שם ימים שלשה
<p class="verse">
2:12 ואקום לילה אני ואנשים מעט עמי ולא-הגדתי לאדם מה אלהי נתן אל-לבי לעשות לירושלם ובהמה אין עמי כי אם-הבהמה אשר אני רכב בה
<p class="verse">
2:13 ואצאה בשער-הגיא לילה ואל-פני עין התנין ואל-שער האשפת ואהי שבר בחומת ירושלם אשר-המפרוצים ושעריה אכלו באש
<p class="verse">
2:14 ואעבר אל-שער העין ואל-ברכת המלך ואין-מקום לבהמה לעבר תחתי
<p class="verse">
2:15 ואהי עלה בנחל לילה ואהי שבר בחומה ואשוב ואבוא בשער הגיא ואשוב
<p class="verse">
2:16 והסגנים לא ידעו אנה הלכתי ומה אני עשה וליהודים ולכהנים ולחרים ולסגנים וליתר עשה המלאכה עד-כן לא הגדתי
<p class="verse">
2:17 ואומר אלהם אתם ראים הרעה אשר אנחנו בה אשר ירושלם חרבה ושעריה נצתו באש לכו ונבנה את-חומת ירושלם ולא-נהיה עוד חרפה
<p class="verse">
2:18 ואגיד להם את-יד אלהי אשר-היא טובה עלי ואף-דברי המלך אשר אמר-לי ויאמרו נקום ובנינו ויחזקו ידיהם לטובה
<p class="verse">
2:19 וישמע סנבלט החרני וטביה העבד העמוני וגשם הערבי וילעגו לנו ויבזו עלינו ויאמרו מה-הדבר הזה אשר אתם עשים העל המלך אתם מרדים
<p class="verse">
2:20 ואשיב אותם דבר ואומר להם אלהי השמים הוא יצליח לנו ואנחנו עבדיו נקום ובנינו ולכם אין-חלק וצדקה וזכרון בירושלם
<p class="verse">
3:1 ויקם אלישיב הכהן הגדול ואחיו הכהנים ויבנו את-שער הצאן המה קדשוהו ויעמידו דלתתיו ועד-מגדל המאה קדשוהו עד מגדל חננאל
<p class="verse">
3:2 ועל-ידו בנו אנשי ירחו ועל-ידו בנה זכור בן-אמרי
<p class="verse">
3:3 ואת שער הדגים בנו בני הסנאה המה קרוהו ויעמידו דלתתיו מנעוליו ובריחיו
<p class="verse">
3:4 ועל-ידם החזיק מרמות בן-אוריה בן-הקוץ ועל-ידם החזיק משלם בן-ברכיה בן-משיזבאל ועל-ידם החזיק צדוק בן-בענא
<p class="verse">
3:5 ועל-ידם החזיקו התקועים ואדיריהם לא-הביאו צורם בעבדת אדניהם
<p class="verse">
3:6 ואת שער הישנה החזיקו יוידע בן-פסח ומשלם בן-בסודיה המה קרוהו ויעמידו דלתתיו ומנעליו ובריחיו
<p class="verse">
3:7 ועל-ידם החזיק מלטיה הגבעני וידון המרנתי אנשי גבעון והמצפה לכסא פחת עבר הנהר
<p class="verse">
3:8 על-ידו החזיק עזיאל בן-חרהיה צורפים ועל-ידו החזיק חנניה בן-הרקחים ויעזבו ירושלם עד החומה הרחבה
<p class="verse">
3:9 ועל-ידם החזיק רפיה בן-חור שר חצי פלך ירושלם
<p class="verse">
3:10 ועל-ידם החזיק ידיה בן-חרומף ונגד ביתו ועל-ידו החזיק חטוש בן-חשבניה
<p class="verse">
3:11 מדה שנית החזיק מלכיה בן-חרם וחשוב בן-פחת מואב ואת מגדל התנורים
<p class="verse">
3:12 ועל-ידו החזיק שלום בן-הלוחש שר חצי פלך ירושלם הוא ובנותיו
<p class="verse">
3:13 את שער הגיא החזיק חנון וישבי זנוח המה בנוהו ויעמידו דלתתיו מנעליו ובריחיו ואלף אמה בחומה עד שער השפות
<p class="verse">
3:14 ואת שער האשפות החזיק מלכיה בן-רכב שר פלך בית-הכרם הוא יבננו ויעמיד דלתתיו מנעליו ובריחיו
<p class="verse">
3:15 ואת שער העין החזיק שלון בן-כל-חזה שר פלך המצפה הוא יבננו ויטללנו ויעמידו דלתתיו מנעליו ובריחיו ואת חומת ברכת השלח לגן-המלך ועד-המעלות היורדות מעיר דויד
<p class="verse">
3:16 אחריו החזיק נחמיה בן-עזבוק שר חצי פלך בית-צור עד-נגד קברי דויד ועד-הברכה העשויה ועד בית הגברים
<p class="verse">
3:17 אחריו החזיקו הלוים רחום בן-בני על-ידו החזיק חשביה שר-חצי-פלך קעילה לפלכו
<p class="verse">
3:18 אחריו החזיקו אחיהם בוי בן-חנדד שר חצי פלך קעילה
<p class="verse">
3:19 ויחזק על-ידו עזר בן-ישוע שר המצפה מדה שנית מנגד עלת הנשק המקצע
<p class="verse">
3:20 אחריו החרה החזיק ברוך בן-זבי מדה שנית מן-המקצוע עד-פתח בית אלישיב הכהן הגדול
<p class="verse">
3:21 אחריו החזיק מרמות בן-אוריה בן-הקוץ מדה שנית מפתח בית אלישיב ועד-תכלית בית אלישיב
<p class="verse">
3:22 ואחריו החזיקו הכהנים אנשי הככר
<p class="verse">
3:23 אחריו החזיק בנימן וחשוב נגד ביתם אחריו החזיק עזריה בן-מעשיה בן-ענניה אצל ביתו
<p class="verse">
3:24 אחריו החזיק בנוי בן-חנדד מדה שנית מבית עזריה עד-המקצוע ועד-הפנה
<p class="verse">
3:25 פלל בן-אוזי מנגד המקצוע והמגדל היוצא מבית המלך העליון אשר לחצר המטרה אחריו פדיה בן-פרעש
<p class="verse">
3:26 והנתינים היו ישבים בעפל עד נגד שער המים למזרח והמגדל היוצא
<p class="verse">
3:27 אחריו החזיקו התקעים מדה שנית מנגד המגדל הגדול היוצא ועד חומת העפל
<p class="verse">
3:28 מעל שער הסוסים החזיקו הכהנים איש לנגד ביתו
<p class="verse">
3:29 אחריו החזיק צדוק בן-אמר נגד ביתו ואחריו החזיק שמעיה בן-שכניה שמר שער המזרח
<p class="verse">
3:30 אחרי החזיק חנניה בן-שלמיה וחנון בן-צלף הששי מדה שני אחריו החזיק משלם בן-ברכיה נגד נשכתו
<p class="verse">
3:31 אחרי החזיק מלכיה בן-הצרפי עד-בית הנתינים והרכלים נגד שער המפקד ועד עלית הפנה
<p class="verse">
3:32 ובין עלית הפנה לשער הצאן החזיקו הצרפים והרכלים
<p class="verse">
3:33 ויהי כאשר שמע סנבלט כי-אנחנו בונים את-החומה ויחר לו ויכעס הרבה וילעג על-היהודים
<p class="verse">
3:34 ויאמר לפני אחיו וחיל שמרון ויאמר מה היהודים האמללים עשים היעזבו להם היזבחו היכלו ביום היחיו את-האבנים מערמות העפר והמה שרופות
<p class="verse">
3:35 וטוביה העמני אצלו ויאמר גם אשר-הם בונים אם-יעלה שועל ופרץ חומת אבניהם
<p class="verse">
3:36 שמע אלהינו כי-היינו בוזה והשב חרפתם אל-ראשם ותנם לבזה בארץ שביה
<p class="verse">
3:37 ואל-תכס על-עונם וחטאתם מלפניך אל-תמחה כי הכעיסו לנגד הבונים
<p class="verse">
3:38 ונבנה את-החומה ותקשר כל-החומה עד-חציה ויהי לב לעם לעשות
<p class="verse">
4:1 ויהי כאשר שמע סנבלט וטוביה והערבים והעמנים והאשדודים כי-עלתה ארוכה לחמות ירושלם כי-החלו הפרצים להסתם ויחר להם מאד
<p class="verse">
4:2 ויקשרו כלם יחדו לבוא להלחם בירושלם ולעשות לו תועה
<p class="verse">
4:3 ונתפלל אל-אלהינו ונעמיד משמר עליהם יומם ולילה מפניהם
<p class="verse">
4:4 ויאמר יהודה כשל כח הסבל והעפר הרבה ואנחנו לא נוכל לבנות בחומה
<p class="verse">
4:5 ויאמרו צרינו לא ידעו ולא יראו עד אשר-נבוא אל-תוכם והרגנום והשבתנו את-המלאכה
<p class="verse">
4:6 ויהי כאשר-באו היהודים הישבים אצלם ויאמרו לנו עשר פעמים מכל-המקמות אשר-תשובו עלינו
<p class="verse">
4:7 ואעמיד מתחתיות למקום מאחרי לחומה בצחחיים ואעמיד את-העם למשפחות עם-חרבתיהם רמחיהם וקשתתיהם
<p class="verse">
4:8 וארא ואקום ואמר אל-החרים ואל-הסגנים ואל-יתר העם אל-תיראו מפניהם את-אדני הגדול והנורא זכרו והלחמו על-אחיכם בניכם ובנתיכם נשיכם ובתיכם
<p class="verse">
4:9 ויהי כאשר-שמעו אויבינו כי-נודע לנו ויפר האלהים את-עצתם ונשוב כלנו אל-החומה איש אל-מלאכתו
<p class="verse">
4:10 ויהי מן-היום ההוא חצי נערי עשים במלאכה וחצים מחזיקים והרמחים המגנים והקשתות והשרינים והשרים אחרי כל-בית יהודה
<p class="verse">
4:11 הבונים בחומה והנשאים בסבל עמשים באחת ידו עשה במלאכה ואחת מחזקת השלח
<p class="verse">
4:12 והבונים איש חרבו אסורים על-מתניו ובונים והתוקע בשופר אצלי
<p class="verse">
4:13 ואמר אל-החרים ואל-הסגנים ואל-יתר העם המלאכה הרבה ורחבה ואנחנו נפרדים על-החומה רחוקים איש מאחיו
<p class="verse">
4:14 במקום אשר תשמעו את-קול השופר שמה תקבצו אלינו אלהינו ילחם לנו
<p class="verse">
4:15 ואנחנו עשים במלאכה וחצים מחזיקים ברמחים מעלות השחר עד צאת הכוכבים
<p class="verse">
4:16 גם בעת ההיא אמרתי לעם איש ונערו ילינו בתוך ירושלם והיו-לנו הלילה משמר והיום מלאכה
<p class="verse">
4:17 ואין אני ואחי ונערי ואנשי המשמר אשר אחרי אין-אנחנו פשטים בגדינו איש שלחו המים
<p class="verse">
5:1 ותהי צעקת העם ונשיהם גדולה אל-אחיהם היהודים
<p class="verse">
5:2 ויש אשר אמרים בנינו ובנתינו אנחנו רבים ונקחה דגן ונאכלה ונחיה
<p class="verse">
5:3 ויש אשר אמרים שדתינו וכרמינו ובתינו אנחנו ערבים ונקחה דגן ברעב
<p class="verse">
5:4 ויש אשר אמרים לוינו כסף למדת המלך שדתינו וכרמינו
<p class="verse">
5:5 ועתה כבשר אחינו בשרנו כבניהם בנינו והנה אנחנו כבשים את-בנינו ואת-בנתינו לעבדים ויש מבנתינו נכבשות ואין לאל ידנו ושדתינו וכרמינו לאחרים
<p class="verse">
5:6 ויחר לי מאד כאשר שמעתי את-זעקתם ואת הדברים האלה
<p class="verse">
5:7 וימלך לבי עלי ואריבה את-החרים ואת-הסגנים ואמרה להם משא איש-באחיו אתם נשאים ואתן עליהם קהלה גדולה
<p class="verse">
5:8 ואמרה להם אנחנו קנינו את-אחינו היהודים הנמכרים לגוים כדי בנו וגם-אתם תמכרו את-אחיכם ונמכרו-לנו ויחרישו ולא מצאו דבר
<p class="verse">
5:9 ויאמר לא-טוב הדבר אשר-אתם עשים הלוא ביראת אלהינו תלכו מחרפת הגוים אויבינו
<p class="verse">
5:10 וגם-אני אחי ונערי נשים בהם כסף ודגן נעזבה-נא את-המשא הזה
<p class="verse">
5:11 השיבו נא להם כהיום שדתיהם כרמיהם זיתיהם ובתיהם ומאת הכסף והדגן התירוש והיצהר אשר אתם נשים בהם
<p class="verse">
5:12 ויאמרו נשיב ומהם לא נבקש כן נעשה כאשר אתה אומר ואקרא את-הכהנים ואשביעם לעשות כדבר הזה
<p class="verse">
5:13 גם-חצני נערתי ואמרה ככה ינער האלהים את-כל-האיש אשר לא-יקים את-הדבר הזה מביתו ומיגיעו וככה יהיה נעור ורק ויאמרו כל-הקהל אמן ויהללו את-יהוה ויעש העם כדבר הזה
<p class="verse">
5:14 גם מיום אשר-צוה אתי להיות פחם בארץ יהודה משנת עשרים ועד שנת שלשים ושתים לארתחשסתא המלך שנים שתים עשרה אני ואחי לחם הפחה לא אכלתי
<p class="verse">
5:15 והפחות הראשנים אשר-לפני הכבידו על-העם ויקחו מהם בלחם ויין אחר כסף-שקלים ארבעים גם נעריהם שלטו על-העם ואני לא-עשיתי כן מפני יראת אלהים
<p class="verse">
5:16 וגם במלאכת החומה הזאת החזקתי ושדה לא קנינו וכל-נערי קבוצים שם על-המלאכה
<p class="verse">
5:17 והיהודים והסגנים מאה וחמשים איש והבאים אלינו מן-הגוים אשר-סביבתינו על-שלחני
<p class="verse">
5:18 ואשר היה נעשה ליום אחד שור אחד צאן שש-בררות וצפרים נעשו-לי ובין עשרת ימים בכל-יין להרבה ועם-זה לחם הפחה לא בקשתי כי-כבדה העבדה על-העם הזה
<p class="verse">
5:19 זכרה-לי אלהי לטובה כל אשר-עשיתי על-העם הזה
<p class="verse">
6:1 ויהי כאשר נשמע לסנבלט וטוביה ולגשם הערבי וליתר איבינו כי בניתי את-החומה ולא-נותר בה פרץ גם עד-העת ההיא דלתות לא-העמדתי בשערים
<p class="verse">
6:2 וישלח סנבלט וגשם אלי לאמר לכה ונועדה יחדו בכפירים בבקעת אונו והמה חשבים לעשות לי רעה
<p class="verse">
6:3 ואשלחה עליהם מלאכים לאמר מלאכה גדולה אני עשה ולא אוכל לרדת למה תשבת המלאכה כאשר ארפה וירדתי אליכם
<p class="verse">
6:4 וישלחו אלי כדבר הזה ארבע פעמים ואשיב אותם כדבר הזה
<p class="verse">
6:5 וישלח אלי סנבלט כדבר הזה פעם חמישית את-נערו ואגרת פתוחה בידו
<p class="verse">
6:6 כתוב בה בגוים נשמע וגשמו אמר אתה והיהודים חשבים למרוד על-כן אתה בונה החומה ואתה הוה להם למלך כדברים האלה
<p class="verse">
6:7 וגם-נביאים העמדת לקרא עליך בירושלם לאמר מלך ביהודה ועתה ישמע למלך כדברים האלה ועתה לכה ונועצה יחדו
<p class="verse">
6:8 ואשלחה אליו לאמר לא נהיה כדברים האלה אשר אתה אומר כי מלבך אתה בודאם
<p class="verse">
6:9 כי כלם מיראים אותנו לאמר ירפו ידיהם מן-המלאכה ולא תעשה ועתה חזק את-ידי
<p class="verse">
6:10 ואני-באתי בית שמעיה בן-דליה בן-מהיטבאל והוא עצור ויאמר נועד אל-בית האלהים אל-תוך ההיכל ונסגרה דלתות ההיכל כי באים להרגך ולילה באים להרגך
<p class="verse">
6:11 ואמרה האיש כמוני יברח ומי כמוני אשר-יבוא אל-ההיכל וחי לא אבוא
<p class="verse">
6:12 ואכירה והנה לא-אלהים שלחו כי הנבואה דבר עלי וטוביה וסנבלט שכרו
<p class="verse">
6:13 למען שכור הוא למען-אירא ואעשה-כן וחטאתי והיה להם לשם רע למען יחרפוני
<p class="verse">
6:14 זכרה אלהי לטוביה ולסנבלט כמעשיו אלה וגם לנועדיה הנביאה וליתר הנביאים אשר היו מיראים אותי
<p class="verse">
6:15 ותשלם החומה בעשרים וחמשה לאלול לחמשים ושנים יום
<p class="verse">
6:16 ויהי כאשר שמעו כל-אויבינו ויראו כל-הגוים אשר סביבתינו ויפלו מאד בעיניהם וידעו כי מאת אלהינו נעשתה המלאכה הזאת
<p class="verse">
6:17 גם בימים ההם מרבים חרי יהודה אגרתיהם הולכות על-טוביה ואשר לטוביה באות אליהם
<p class="verse">
6:18 כי-רבים ביהודה בעלי שבועה לו כי-חתן הוא לשכניה בן-ארח ויהוחנן בנו לקח את-בת-משלם בן ברכיה
<p class="verse">
6:19 גם טובתיו היו אמרים לפני ודברי היו מוציאים לו אגרות שלח טוביה ליראני
<p class="verse">
7:1 ויהי כאשר נבנתה החומה ואעמיד הדלתות ויפקדו השוערים והמשררים והלוים
<p class="verse">
7:2 ואצוה את-חנני אחי ואת-חנניה שר הבירה על-ירושלם כי-הוא כאיש אמת וירא את-האלהים מרבים
<p class="verse">
7:3 ויאמר להם לא יפתחו שערי ירושלם עד-חם השמש ועד הם עמדים יגיפו הדלתות ואחזו והעמיד משמרות ישבי ירושלם איש במשמרו ואיש נגד ביתו
<p class="verse">
7:4 והעיר רחבת ידים וגדולה והעם מעט בתוכה ואין בתים בנוים
<p class="verse">
7:5 ויתן אלהי אל-לבי ואקבצה את-החרים ואת-הסגנים ואת-העם להתיחש ואמצא ספר היחש העולים בראשונה ואמצא כתוב בו
<p class="verse">
7:6 אלה בני המדינה העלים משבי הגולה אשר הגלה נבוכדנצר מלך בבל וישובו לירושלם וליהודה איש לעירו
<p class="verse">
7:7 הבאים עם-זרבבל ישוע נחמיה עזריה רעמיה נחמני מרדכי בלשן מספרת בגוי נחום בענה מספר אנשי עם ישראל
<p class="verse">
7:8 בני פרעש אלפים מאה ושבעים ושנים
<p class="verse">
7:9 בני שפטיה שלש מאות שבעים ושנים
<p class="verse">
7:10 בני ארח שש מאות חמשים ושנים
<p class="verse">
7:11 בני-פחת מואב לבני ישוע ויואב אלפים ושמנה מאות שמנה עשר
<p class="verse">
7:12 בני עילם אלף מאתים חמשים וארבעה
<p class="verse">
7:13 בני זתוא שמנה מאות ארבעים וחמשה
<p class="verse">
7:14 בני זכי שבע מאות וששים
<p class="verse">
7:15 בני בנוי שש מאות ארבעים ושמנה
<p class="verse">
7:16 בני בבי שש מאות עשרים ושמנה
<p class="verse">
7:17 בני עזגד אלפים שלש מאות עשרים ושנים
<p class="verse">
7:18 בני אדניקם שש מאות ששים ושבעה
<p class="verse">
7:19 בני בגוי אלפים ששים ושבעה
<p class="verse">
7:20 בני עדין שש מאות חמשים וחמשה
<p class="verse">
7:21 בני-אטר לחזקיה תשעים ושמנה
<p class="verse">
7:22 בני חשם שלש מאות עשרים ושמנה
<p class="verse">
7:23 בני בצי שלש מאות עשרים וארבעה
<p class="verse">
7:24 בני חריף מאה שנים עשר
<p class="verse">
7:25 בני גבעון תשעים וחמשה
<p class="verse">
7:26 אנשי בית-לחם ונטפה מאה שמנים ושמנה
<p class="verse">
7:27 אנשי ענתות מאה עשרים ושמנה
<p class="verse">
7:28 אנשי בית-עזמות ארבעים ושנים
<p class="verse">
7:29 אנשי קרית יערים כפירה ובארות שבע מאות ארבעים ושלשה
<p class="verse">
7:30 אנשי הרמה וגבע שש מאות עשרים ואחד
<p class="verse">
7:31 אנשי מכמס מאה ועשרים ושנים
<p class="verse">
7:32 אנשי בית-אל והעי מאה עשרים ושלשה
<p class="verse">
7:33 אנשי נבו אחר חמשים ושנים
<p class="verse">
7:34 בני עילם אחר אלף מאתים חמשים וארבעה
<p class="verse">
7:35 בני חרם שלש מאות ועשרים
<p class="verse">
7:36 בני ירחו שלש מאות ארבעים וחמשה
<p class="verse">
7:37 בני-לד חדיד ואונו שבע מאות ועשרים ואחד
<p class="verse">
7:38 בני סנאה שלשת אלפים תשע מאות ושלשים
<p class="verse">
7:39 הכהנים בני ידעיה לבית ישוע תשע מאות שבעים ושלשה
<p class="verse">
7:40 בני אמר אלף חמשים ושנים
<p class="verse">
7:41 בני פשחור אלף מאתים ארבעים ושבעה
<p class="verse">
7:42 בני חרם אלף שבעה עשר
<p class="verse">
7:43 הלוים בני-ישוע לקדמיאל לבני להודוה שבעים וארבעה
<p class="verse">
7:44 המשררים בני אסף מאה ארבעים ושמנה
<p class="verse">
7:45 השערים בני-שלום בני-אטר בני-טלמן בני-עקוב בני חטיטא בני שבי מאה שלשים ושמנה
<p class="verse">
7:46 הנתינים בני-צחא בני-חשפא בני טבעות
<p class="verse">
7:47 בני-קירס בני-סיעא בני פדון
<p class="verse">
7:48 בני-לבנה בני-חגבה בני שלמי
<p class="verse">
7:49 בני-חנן בני-גדל בני-גחר
<p class="verse">
7:50 בני-ראיה בני-רצין בני נקודא
<p class="verse">
7:51 בני-גזם בני-עזא בני פסח
<p class="verse">
7:52 בני-בסי בני-מעונים בני נפושסים
<p class="verse">
7:53 בני-בקבוק בני-חקופא בני חרחור
<p class="verse">
7:54 בני-בצלית בני-מחידא בני חרשא
<p class="verse">
7:55 בני-ברקוס בני-סיסרא בני-תמח
<p class="verse">
7:56 בני נציח בני חטיפא
<p class="verse">
7:57 בני עבדי שלמה בני-סוטי בני-סופרת בני פרידא
<p class="verse">
7:58 בני-יעלא בני-דרקון בני גדל
<p class="verse">
7:59 בני שפטיה בני-חטיל בני פכרת הצביים בני אמון
<p class="verse">
7:60 כל-הנתינים ובני עבדי שלמה שלש מאות תשעים ושנים
<p class="verse">
7:61 ואלה העולים מתל מלח תל חרשא כרוב אדון ואמר ולא יכלו להגיד בית-אבותם וזרעם אם מישראל הם
<p class="verse">
7:62 בני-דליה בני-טוביה בני נקודא שש מאות וארבעים ושנים
<p class="verse">
7:63 ומן-הכהנים בני חביה בני הקוץ בני ברזלי אשר לקח מבנות ברזלי הגלעדי אשה ויקרא על-שמם
<p class="verse">
7:64 אלה בקשו כתבם המתיחשים ולא נמצא ויגאלו מן-הכהנה
<p class="verse">
7:65 ויאמר התרשתא להם אשר לא-יאכלו מקדש הקדשים עד עמד הכהן לאורים ותומים
<p class="verse">
7:66 כל-הקהל כאחד ארבע רבוא אלפים שלש-מאות וששים
<p class="verse">
7:67 מלבד עבדיהם ואמהתיהם אלה שבעת אלפים שלש מאות שלשים ושבעה ולהם משררים ומשררות מאתים וארבעים וחמשה
<p class="verse">
7:68 גמלים ארבע מאות שלשים וחמשה חמרים ששת אלפים שבע מאות ועשרים
<p class="verse">
7:69 ומקצת ראשי האבות נתנו למלאכה התרשתא נתן לאוצר זהב דרכמנים אלף מזרקות חמשים כתנות כהנים שלשים וחמש מאות
<p class="verse">
7:70 ומראשי האבות נתנו לאוצר המלאכה זהב דרכמונים שתי רבות וכסף מנים אלפים ומאתים
<p class="verse">
7:71 ואשר נתנו שארית העם זהב דרכמונים שתי רבוא וכסף מנים אלפים וכתנת כהנים ששים ושבעה
<p class="verse">
7:72 וישבו הכהנים והלוים והשוערים והמשררים ומן-העם והנתינים וכל-ישראל בעריהם ויגע החדש השביעי ובני ישראל בעריהם
<p class="verse">
8:1 ויאספו כל-העם כאיש אחד אל-הרחוב אשר לפני שער-המים ויאמרו לעזרא הספר להביא את-ספר תורת משה אשר-צוה יהוה את-ישראל
<p class="verse">
8:2 ויביא עזרא הכהן את-התורה לפני הקהל מאיש ועד-אשה וכל מבין לשמע ביום אחד לחדש השביעי
<p class="verse">
8:3 ויקרא-בו לפני הרחוב אשר לפני שער-המים מן-האור עד-מחצית היום נגד האנשים והנשים והמבינים ואזני כל-העם אל-ספר התורה
<p class="verse">
8:4 ויעמד עזרא הספר על-מגדל-עץ אשר עשו לדבר ויעמד אצלו מתתיה ושמע ועניה ואוריה וחלקיה ומעשיה על-ימינו ומשמאלו פדיה ומישאל ומלכיה וחשם וחשבדנה זכריה משלם
<p class="verse">
8:5 ויפתח עזרא הספר לעיני כל-העם כי-מעל כל-העם היה וכפתחו עמדו כל-העם
<p class="verse">
8:6 ויברך עזרא את-יהוה האלהים הגדול ויענו כל-העם אמן אמן במעל ידיהם ויקדו וישתחו ליהוה אפים ארצה
<p class="verse">
8:7 וישוע ובני ושרביה ימין עקוב שבתי הודיה מעשיה קליטא עזריה יוזבד חנן פלאיה והלוים מבינים את-העם לתורה והעם על-עמדם
<p class="verse">
8:8 ויקראו בספר בתורת האלהים מפרש ושום שכל ויבינו במקרא
<p class="verse">
8:9 ויאמר נחמיה הוא התרשתא ועזרא הכהן הספר והלוים המבינים את-העם לכל-העם היום קדש-הוא ליהוה אלהיכם אל-תתאבלו ואל-תבכו כי בוכים כל-העם כשמעם את-דברי התורה
<p class="verse">
8:10 ויאמר להם לכו אכלו משמנים ושתו ממתקים ושלחו מנות לאין נכון לו כי-קדוש היום לאדנינו ואל-תעצבו כי-חדות יהוה היא מעזכם
<p class="verse">
8:11 והלוים מחשים לכל-העם לאמר הסו כי היום קדש ואל-תעצבו
<p class="verse">
8:12 וילכו כל-העם לאכל ולשתות ולשלח מנות ולעשות שמחה גדולה כי הבינו בדברים אשר הודיעו להם
<p class="verse">
8:13 וביום השני נאספו ראשי האבות לכל-העם הכהנים והלוים אל-עזרא הספר ולהשכיל אל-דברי התורה
<p class="verse">
8:14 וימצאו כתוב בתורה אשר צוה יהוה ביד-משה אשר ישבו בני-ישראל בסכות בחג בחדש השביעי
<p class="verse">
8:15 ואשר ישמיעו ויעבירו קול בכל-עריהם ובירושלם לאמר צאו ההר והביאו עלי-זית ועלי-עץ שמן ועלי הדס ועלי תמרים ועלי עץ עבת לעשת סכת ככתוב
<p class="verse">
8:16 ויצאו העם ויביאו ויעשו להם סכות איש על-גגו ובחצרתיהם ובחצרות בית האלהים וברחוב שער המים וברחוב שער אפרים
<p class="verse">
8:17 ויעשו כל-הקהל השבים מן-השבי סכות וישבו בסכות כי לא-עשו מימי ישוע בן-נון כן בני ישראל עד היום ההוא ותהי שמחה גדולה מאד
<p class="verse">
8:18 ויקרא בספר תורת האלהים יום ביום מן-היום הראשון עד היום האחרון ויעשו-חג שבעת ימים וביום השמיני עצרת כמשפט
<p class="verse">
9:1 וביום עשרים וארבעה לחדש הזה נאספו בני-ישראל בצום ובשקים ואדמה עליהם
<p class="verse">
9:2 ויבדלו זרע ישראל מכל בני נכר ויעמדו ויתודו על-חטאתיהם ועונות אבתיהם
<p class="verse">
9:3 ויקומו על-עמדם ויקראו בספר תורת יהוה אלהיהם רבעית היום ורבעית מתודים ומשתחוים ליהוה אלהיהם
<p class="verse">
9:4 ויקם על-מעלה הלוים ישוע ובני קדמיאל שבניה בני שרביה בני כנני ויזעקו בקול גדול אל-יהוה אלהיהם
<p class="verse">
9:5 ויאמרו הלוים ישוע וקדמיאל בני חשבניה שרביה הודיה שבניה פתחיה קומו ברכו את-יהוה אלהיכם מן-העולם עד-העולם ויברכו שם כבודך ומרומם על-כל-ברכה ותהלה
<p class="verse">
9:6 אתה-הוא יהוה לבדך את עשית את-השמים שמי השמים וכל-צבאם הארץ וכל-אשר עליה הימים וכל-אשר בהם ואתה מחיה את-כלם וצבא השמים לך משתחוים
<p class="verse">
9:7 אתה-הוא יהוה האלהים אשר בחרת באברם והוצאתו מאור כשדים ושמת שמו אברהם
<p class="verse">
9:8 ומצאת את-לבבו נאמן לפניך וכרות עמו הברית לתת את-ארץ הכנעני החתי האמרי והפרזי והיבוסי והגרגשי לתת לזרעו ותקם את-דבריך כי צדיק אתה
<p class="verse">
9:9 ותרא את-עני אבתינו במצרים ואת-זעקתם שמעת על-ים-סוף
<p class="verse">
9:10 ותתן אתת ומפתים בפרעה ובכל-עבדיו ובכל-עם ארצו כי ידעת כי הזידו עליהם ותעש-לך שם כהיום הזה
<p class="verse">
9:11 והים בקעת לפניהם ויעברו בתוך-הים ביבשה ואת-רדפיהם השלכת במצולת כמו-אבן במים עזים
<p class="verse">
9:12 ובעמוד ענן הנחיתם יומם ובעמוד אש לילה להאיר להם את-הדרך אשר ילכו-בה
<p class="verse">
9:13 ועל הר-סיני ירדת ודבר עמהם משמים ותתן להם משפטים ישרים ותורות אמת חקים ומצות טובים
<p class="verse">
9:14 ואת-שבת קדשך הודעת להם ומצוות וחקים ותורה צוית להם ביד משה עבדך
<p class="verse">
9:15 ולחם משמים נתתה להם לרעבם ומים מסלע הוצאת להם לצמאם ותאמר להם לבוא לרשת את-הארץ אשר-נשאת את-ידך לתת להם
<p class="verse">
9:16 והם ואבתינו הזידו ויקשו את-ערפם ולא שמעו אל-מצותיך
<p class="verse">
9:17 וימאנו לשמע ולא-זכרו נפלאתיך אשר עשית עמהם ויקשו את-ערפם ויתנו-ראש לשוב לעבדתם במרים ואתה אלוה סליחות חנון ורחום ארך-אפים ורב-וחסד ולא עזבתם
<p class="verse">
9:18 אף כי-עשו להם עגל מסכה ויאמרו זה אלהיך אשר העלך ממצרים ויעשו נאצות גדלות
<p class="verse">
9:19 ואתה ברחמיך הרבים לא עזבתם במדבר את-עמוד הענן לא-סר מעליהם ביומם להנחתם בהדרך ואת-עמוד האש בלילה להאיר להם ואת-הדרך אשר ילכו-בה
<p class="verse">
9:20 ורוחך הטובה נתת להשכילם ומנך לא-מנעת מפיהם ומים נתתה להם לצמאם
<p class="verse">
9:21 וארבעים שנה כלכלתם במדבר לא חסרו שלמתיהם לא בלו ורגליהם לא בצקו
<p class="verse">
9:22 ותתן להם ממלכות ועממים ותחלקם לפאה ויירשו את-ארץ סיחון ואת-ארץ מלך חשבון ואת-ארץ עוג מלך-הבשן
<p class="verse">
9:23 ובניהם הרבית כככבי השמים ותביאם אל-הארץ אשר-אמרת לאבתיהם לבוא לרשת
<p class="verse">
9:24 ויבאו הבנים ויירשו את-הארץ ותכנע לפניהם את-ישבי הארץ הכנענים ותתנם בידם ואת-מלכיהם ואת-עממי הארץ לעשות בהם כרצונם
<p class="verse">
9:25 וילכדו ערים בצרות ואדמה שמנה ויירשו בתים מלאים-כל-טוב ברות חצובים כרמים וזיתים ועץ מאכל לרב ויאכלו וישבעו וישמינו ויתעדנו בטובך הגדול
<p class="verse">
9:26 וימרו וימרדו בך וישלכו את-תורתך אחרי גום ואת-נביאיך הרגו אשר-העידו בם להשיבם אליך ויעשו נאצות גדולת
<p class="verse">
9:27 ותתנם ביד צריהם ויצרו להם ובעת צרתם יצעקו אליך ואתה משמים תשמע וכרחמיך הרבים תתן להם מושיעים ויושיעום מיד צריהם
<p class="verse">
9:28 וכנוח להם ישובו לעשות רע לפניך ותעזבם ביד איביהם וירדו בהם וישובו ויזעקוך ואתה משמים תשמע ותצילם כרחמיך רבות עתים
<p class="verse">
9:29 ותעד בהם להשיבם אל-תורתך והמה הזידו ולא-שמעו למצותיך ובמשפטיך חטאו-בם אשר-יעשה אדם וחיה בהם ויתנו כתף סוררת וערפם הקשו ולא שמעו
<p class="verse">
9:30 ותמשך עליהם שנים רבות ותעד בם ברוחך ביד-נביאיך ולא האזינו ותתנם ביד עמי הארצת
<p class="verse">
9:31 וברחמיך הרבים לא-עשיתם כלה ולא עזבתם כי אל-חנון ורחום אתה
<p class="verse">
9:32 ועתה אלהינו האל הגדול הגבור והנורא שומר הברית והחסד אל-ימעט לפניך את כל-התלאה אשר-מצאתנו למלכינו לשרינו ולכהנינו ולנביאנו ולאבתינו ולכל-עמך מימי מלכי אשור עד היום הזה
<p class="verse">
9:33 ואתה צדיק על כל-הבא עלינו כי-אמת עשית ואנחנו הרשענו
<p class="verse">
9:34 ואת-מלכינו שרינו כהנינו ואבתינו לא עשו תורתך ולא הקשיבו אל-מצותיך ולעדותיך אשר העידת בהם
<p class="verse">
9:35 והם במלכותם ובטובך הרב אשר-נתת להם ובארץ הרחבה והשמנה אשר-נתת לפניהם לא עבדוך ולא-שבו ממעלליהם הרעים
<p class="verse">
9:36 הנה אנחנו היום עבדים והארץ אשר-נתתה לאבתינו לאכל את-פריה ואת-טובה הנה אנחנו עבדים עליה
<p class="verse">
9:37 ותבואתה מרבה למלכים אשר-נתתה עלינו בחטאותינו ועל גויתינו משלים ובבהמתנו כרצונם ובצרה גדולה אנחנו
<p class="verse">
10:1 ובכל-זאת אנחנו כרתים אמנה וכתבים ועל החתום שרינו לוינו כהנינו
<p class="verse">
10:2 ועל החתומים נחמיה התרשתא בן-חכליה וצדקיה
<p class="verse">
10:3 שריה עזריה ירמיה
<p class="verse">
10:4 פשחור אמריה מלכיה
<p class="verse">
10:5 חטוש שבניה מלוך
<p class="verse">
10:6 חרם מרמות עבדיה
<p class="verse">
10:7 דניאל גנתון ברוך
<p class="verse">
10:8 משלם אביה מימן
<p class="verse">
10:9 מעזיה בלגי שמעיה אלה הכהנים
<p class="verse">
10:10 והלוים וישוע בן-אזניה בנוי מבני חנדד קדמיאל
<p class="verse">
10:11 ואחיהם שבניה הודיה קליטא פלאיה חנן
<p class="verse">
10:12 מיכא רחוב חשביה
<p class="verse">
10:13 זכור שרביה שבניה
<p class="verse">
10:14 הודיה בני בנינו
<p class="verse">
10:15 ראשי העם פרעש פחת מואב עילם זתוא בני
<p class="verse">
10:16 בני עזגד בבי
<p class="verse">
10:17 אדניה בגוי עדין
<p class="verse">
10:18 אטר חזקיה עזור
<p class="verse">
10:19 הודיה חשם בצי
<p class="verse">
10:20 חריף ענתות נובי
<p class="verse">
10:21 מגפיעש משלם חזיר
<p class="verse">
10:22 משיזבאל צדוק ידוע
<p class="verse">
10:23 פלטיה חנן עניה
<p class="verse">
10:24 הושע חנניה חשוב
<p class="verse">
10:25 הלוחש פלחא שובק
<p class="verse">
10:26 רחום חשבנה מעשיה
<p class="verse">
10:27 ואחיה חנן ענן
<p class="verse">
10:28 מלוך חרם בענה
<p class="verse">
10:29 ושאר העם הכהנים הלוים השוערים המשררים הנתינים וכל-הנבדל מעמי הארצות אל-תורת האלהים נשיהם בניהם ובנתיהם כל יודע מבין
<p class="verse">
10:30 מחזיקים על-אחיהם אדיריהם ובאים באלה ובשבועה ללכת בתורת האלהים אשר נתנה ביד משה עבד-האלהים ולשמור ולעשות את-כל-מצות יהוה אדנינו ומשפטיו וחקיו
<p class="verse">
10:31 ואשר לא-נתן בנתינו לעמי הארץ ואת-בנתיהם לא נקח לבנינו
<p class="verse">
10:32 ועמי הארץ המביאים את-המקחות וכל-שבר ביום השבת למכור לא-נקח מהם בשבת וביום קדש ונטש את-השנה השביעית ומשא כל-יד
<p class="verse">
10:33 והעמדנו עלינו מצות לתת עלינו שלשית השקל בשנה לעבדת בית אלהינו
<p class="verse">
10:34 ללחם המערכת ומנחת התמיד ולעולת התמיד השבתות החדשים למועדים ולקדשים ולחטאות לכפר על-ישראל וכל מלאכת בית-אלהינו
<p class="verse">
10:35 והגורלות הפלנו על-קרבן העצים הכהנים הלוים והעם להביא לבית אלהינו לבית-אבתינו לעתים מזמנים שנה בשנה לבער על-מזבח יהוה אלהינו ככתוב בתורה
<p class="verse">
10:36 ולהביא את-בכורי אדמתנו ובכורי כל-פרי כל-עץ שנה בשנה לבית יהוה
<p class="verse">
10:37 ואת-בכרות בנינו ובהמתינו ככתוב בתורה ואת-בכורי בקרינו וצאנינו להביא לבית אלהינו לכהנים המשרתים בבית אלהינו
<p class="verse">
10:38 ואת-ראשית עריסתינו ותרומתינו ופרי כל-עץ תירוש ויצהר נביא לכהנים אל-לשכות בית-אלהינו ומעשר אדמתנו ללוים והם הלוים המעשרים בכל ערי עבדתנו
<p class="verse">
10:39 והיה הכהן בן-אהרן עם-הלוים בעשר הלוים והלוים יעלו את-מעשר המעשר לבית אלהינו אל-הלשכות לבית האוצר
<p class="verse">
10:40 כי אל-הלשכות יביאו בני-ישראל ובני הלוי את-תרומת הדגן התירוש והיצהר ושם כלי המקדש והכהנים המשרתים והשוערים והמשררים ולא נעזב את-בית אלהינו
<p class="verse">
11:1 וישבו שרי-העם בירושלם ושאר העם הפילו גורלות להביא אחד מן-העשרה לשבת בירושלם עיר הקדש ותשע הידות בערים
<p class="verse">
11:2 ויברכו העם לכל האנשים המתנדבים לשבת בירושלם
<p class="verse">
11:3 ואלה ראשי המדינה אשר ישבו בירושלם ובערי יהודה ישבו איש באחזתו בעריהם ישראל הכהנים והלוים והנתינים ובני עבדי שלמה
<p class="verse">
11:4 ובירושלם ישבו מבני יהודה ומבני בנימן מבני יהודה עתיה בן-עזיה בן-זכריה בן-אמריה בן-שפטיה בן-מהללאל מבני-פרץ
<p class="verse">
11:5 ומעשיה בן-ברוך בן-כל-חזה בן-חזיה בן-עדיה בן-יויריב בן-זכריה בן-השלני
<p class="verse">
11:6 כל-בני-פרץ הישבים בירושלם ארבע מאות ששים ושמנה אנשי-חיל
<p class="verse">
11:7 ואלה בני בנימן סלא בן-משלם בן-יועד בן-פדיה בן-קוליה בן-מעשיה בן-איתיאל בן-ישעיה
<p class="verse">
11:8 ואחריו גבי סלי תשע מאות עשרים ושמנה
<p class="verse">
11:9 ויואל בן-זכרי פקיד עליהם ויהודה בן-הסנואה על-העיר משנה
<p class="verse">
11:10 מן-הכהנים ידעיה בן-יויריב יכין
<p class="verse">
11:11 שריה בן-חלקיה בן-משלם בן-צדוק בן-מריות בן-אחיטוב נגד בית האלהים
<p class="verse">
11:12 ואחיהם עשי המלאכה לבית שמנה מאות עשרים ושנים ועדיה בן-ירחם בן-פלליה בן-אמצי בן-זכריה בן-פשחור בן-מלכיה
<p class="verse">
11:13 ואחיו ראשים לאבות מאתים ארבעים ושנים ועמשסי בן-עזראל בן-אחזי בן-משלמות בן-אמר
<p class="verse">
11:14 ואחיהם גבורי חיל מאה עשרים ושמנה ופקיד עליהם זבדיאל בן-הגדולים
<p class="verse">
11:15 ומן-הלוים שמעיה בן-חשוב בן-עזריקם בן-חשביה בן-בוני
<p class="verse">
11:16 ושבתי ויוזבד על-המלאכה החיצנה לבית האלהים מראשי הלוים
<p class="verse">
11:17 ומתניה בן-מיכה בן-זבדי בן-אסף ראש התחלה יהודה לתפלה ובקבקיה משנה מאחיו ועבדא בן-שמוע בן-גלל בן-ידיתון
<p class="verse">
11:18 כל-הלוים בעיר הקדש מאתים שמנים וארבעה
<p class="verse">
11:19 והשוערים עקוב טלמון ואחיהם השמרים בשערים מאה שבעים ושנים
<p class="verse">
11:20 ושאר ישראל הכהנים הלוים בכל-ערי יהודה איש בנחלתו
<p class="verse">
11:21 והנתינים ישבים בעפל וציחא וגשפא על-הנתינים
<p class="verse">
11:22 ופקיד הלוים בירושלם עזי בן-בני בן-חשביה בן-מתניה בן-מיכא מבני אסף המשררים לנגד מלאכת בית-האלהים
<p class="verse">
11:23 כי-מצות המלך עליהם ואמנה על-המשררים דבר-יום ביומו
<p class="verse">
11:24 ופתחיה בן-משיזבאל מבני-זרח בן-יהודה ליד המלך לכל-דבר לעם
<p class="verse">
11:25 ואל-החצרים בשדתם מבני יהודה ישבו בקרית הארבע ובנתיה ובדיבן ובנתיה וביקבצאל וחצריה
<p class="verse">
11:26 ובישוע ובמולדה ובבית פלט
<p class="verse">
11:27 ובחצר שועל ובבאר שבע ובנתיה
<p class="verse">
11:28 ובצקלג ובמכנה ובבנתיה
<p class="verse">
11:29 ובעין רמון ובצרעה ובירמות
<p class="verse">
11:30 זנח עדלם וחצריהם לכיש ושדתיה עזקה ובנתיה ויחנו מבאר-שבע עד-גיא-הנם
<p class="verse">
11:31 ובני בנימן מגבע מכמש ועיה ובית-אל ובנתיה
<p class="verse">
11:32 ענתות נב ענניה
<p class="verse">
11:33 חצור רמה גתים
<p class="verse">
11:34 חדיד צבעים נבלט
<p class="verse">
11:35 לד ואונו גי החרשים
<p class="verse">
11:36 ומן-הלוים מחלקות יהודה לבנימין
<p class="verse">
12:1 ואלה הכהנים והלוים אשר עלו עם-זרבבל בן-שאלתיאל וישוע שריה ירמיה עזרא
<p class="verse">
12:2 אמריה מלוך חטוש
<p class="verse">
12:3 שכניה רחם מרמת
<p class="verse">
12:4 עדוא גנתוי אביה
<p class="verse">
12:5 מימין מעדיה בלגה
<p class="verse">
12:6 שמעיה ויויריב ידעיה
<p class="verse">
12:7 סלו עמוק חלקיה ידעיה אלה ראשי הכהנים ואחיהם בימי ישוע
<p class="verse">
12:8 והלוים ישוע בנוי קדמיאל שרביה יהודה מתניה על-הידות הוא ואחיו
<p class="verse">
12:9 ובקבקיה וענו אחיהם לנגדם למשמרות
<p class="verse">
12:10 וישוע הוליד את-יויקים ויויקים הוליד את-אלישיב ואלישיב את-יוידע
<p class="verse">
12:11 ויוידע הוליד את-יונתן ויונתן הוליד את-ידוע
<p class="verse">
12:12 ובימי יויקים היו כהנים ראשי האבות לשריה מריה לירמיה חנניה
<p class="verse">
12:13 לעזרא משלם לאמריה יהוחנן
<p class="verse">
12:14 למלוכי יונתן לשבניה יוסף
<p class="verse">
12:15 לחרם עדנא למריות חלקי
<p class="verse">
12:16 לעדיא זכריה לגנתון משלם
<p class="verse">
12:17 לאביה זכרי למנימין למועדיה פלטי
<p class="verse">
12:18 לבלגה שמוע לשמעיה יהונתן
<p class="verse">
12:19 וליויריב מתני לידעיה עזי
<p class="verse">
12:20 לסלי קלי לעמוק עבר
<p class="verse">
12:21 לחלקיה חשביה לידעיה נתנאל
<p class="verse">
12:22 הלוים בימי אלישיב יוידע ויוחנן וידוע כתובים ראשי אבות והכהנים על-מלכות דריוש הפרסי
<p class="verse">
12:23 בני לוי ראשי האבות כתובים על-ספר דברי הימים ועד-ימי יוחנן בן-אלישיב
<p class="verse">
12:24 וראשי הלוים חשביה שרביה וישוע בן-קדמיאל ואחיהם לנגדם להלל להודות במצות דויד איש-האלהים משמר לעמת משמר
<p class="verse">
12:25 מתניה ובקבקיה עבדיה משלם טלמון עקוב שמרים שוערים משמר באספי השערים
<p class="verse">
12:26 אלה בימי יויקים בן-ישוע בן-יוצדק ובימי נחמיה הפחה ועזרא הכהן הסופר
<p class="verse">
12:27 ובחנכת חומת ירושלם בקשו את-הלוים מכל-מקומתם להביאם לירושלם לעשת חנכה ושמחה ובתודות ובשיר מצלתים נבלים ובכנרות
<p class="verse">
12:28 ויאספו בני המשררים ומן-הככר סביבות ירושלם ומן-חצרי נטפתי
<p class="verse">
12:29 ומבית הגלגל ומשדות גבע ועזמות כי חצרים בנו להם המשררים סביבות ירושלם
<p class="verse">
12:30 ויטהרו הכהנים והלוים ויטהרו את-העם ואת-השערים ואת-החומה
<p class="verse">
12:31 ואעלה את-שרי יהודה מעל לחומה ואעמידה שתי תודת גדולת ותהלכת לימין מעל לחומה לשער האשפת
<p class="verse">
12:32 וילך אחריהם הושעיה וחצי שרי יהודה
<p class="verse">
12:33 ועזריה עזרא ומשלם
<p class="verse">
12:34 יהודה ובנימן ושמעיה וירמיה
<p class="verse">
12:35 ומבני הכהנים בחצצרות זכריה בן-יונתן בן-שמעיה בן-מתניה בן-מיכיה בן-זכור בן-אסף
<p class="verse">
12:36 ואחיו שמעיה ועזראל מללי גללי מעי נתנאל ויהודה חנני בכלי-שיר דויד איש האלהים ועזרא הסופר לפניהם
<p class="verse">
12:37 ועל שער העין ונגדם עלו על-מעלות עיר דויד במעלה לחומה מעל לבית דויד ועד שער המים מזרח
<p class="verse">
12:38 והתודה השנית ההולכת למואל ואני אחריה וחצי העם מעל להחומה מעל למגדל התנורים ועד החומה הרחבה
<p class="verse">
12:39 ומעל לשער-אפרים ועל-שער הישנה ועל-שער הדגים ומגדל חננאל ומגדל המאה ועד שער הצאן ועמדו בשער המטרה
<p class="verse">
12:40 ותעמדנה שתי התודת בבית האלהים ואני וחצי הסגנים עמי
<p class="verse">
12:41 והכהנים אליקים מעשיה מנימין מיכיה אליועיני זכריה חנניה בחצצרות
<p class="verse">
12:42 ומעשיה ושמעיה ואלעזר ועזי ויהוחנן ומלכיה ועילם ועזר וישמיעו המשררים ויזרחיה הפקיד
<p class="verse">
12:43 ויזבחו ביום-ההוא זבחים גדולים וישמחו כי האלהים שמחם שמחה גדולה וגם הנשים והילדים שמחו ותשמע שמחת ירושלם מרחוק
<p class="verse">
12:44 ויפקדו ביום ההוא אנשים על-הנשכות לאוצרות לתרומות לראשית ולמעשרות לכנוס בהם לשדי הערים מנאות התורה לכהנים וללוים כי שמחת יהודה על-הכהנים ועל-הלוים העמדים
<p class="verse">
12:45 וישמרו משמרת אלהיהם ומשמרת הטהרה והמשררים והשערים כמצות דויד שלמה בנו
<p class="verse">
12:46 כי-בימי דויד ואסף מקדם ראש המשררים ושיר-תהלה והדות לאלהים
<p class="verse">
12:47 וכל-ישראל בימי זרבבל ובימי נחמיה נתנים מניות המשררים והשערים דבר-יום ביומו ומקדשים ללוים והלוים מקדשים לבני אהרן
<p class="verse">
13:1 ביום ההוא נקרא בספר משה באזני העם ונמצא כתוב בו אשר לא-יבוא עמני ומאבי בקהל האלהים עד-עולם
<p class="verse">
13:2 כי לא קדמו את-בני ישראל בלחם ובמים וישכר עליו את-בלעם לקללו ויהפך אלהינו הקללה לברכה
<p class="verse">
13:3 ויהי כשמעם את-התורה ויבדילו כל-ערב מישראל
<p class="verse">
13:4 ולפני מזה אלישיב הכהן נתון בלשכת בית-אלהינו קרוב לטוביה
<p class="verse">
13:5 ויעש לו לשכה גדולה ושם היו לפנים נתנים את-המנחה הלבונה והכלים ומעשר הדגן התירוש והיצהר מצות הלוים והמשררים והשערים ותרומת הכהנים
<p class="verse">
13:6 ובכל-זה לא הייתי בירושלם כי בשנת שלשים ושתים לארתחשסתא מלך-בבל באתי אל-המלך ולקץ ימים נשאלתי מן-המלך
<p class="verse">
13:7 ואבוא לירושלם ואבינה ברעה אשר עשה אלישיב לטוביה לעשות לו נשכה בחצרי בית האלהים
<p class="verse">
13:8 וירע לי מאד ואשליכה את-כל-כלי בית-טוביה החוץ מן-הלשכה
<p class="verse">
13:9 ואמרה ויטהרו הלשכות ואשיבה שם כלי בית האלהים את-המנחה והלבונה
<p class="verse">
13:10 ואדעה כי-מניות הלוים לא נתנה ויברחו איש-לשדהו הלוים והמשררים עשי המלאכה
<p class="verse">
13:11 ואריבה את-הסגנים ואמרה מדוע נעזב בית-האלהים ואקבצם ואעמדם על-עמדם
<p class="verse">
13:12 וכל-יהודה הביאו מעשר הדגן והתירוש והיצהר לאוצרות
<p class="verse">
13:13 ואוצרה על-אוצרות שלמיה הכהן וצדוק הסופר ופדיה מן-הלוים ועל-ידם חנן בן-זכור בן-מתניה כי נאמנים נחשבו ועליהם לחלק לאחיהם
<p class="verse">
13:14 זכרה-לי אלהי על-זאת ואל-תמח חסדי אשר עשיתי בבית אלהי ובמשמריו
<p class="verse">
13:15 בימים ההמה ראיתי ביהודה דרכים-גתות בשבת ומביאים הערמות ועמסים על-החמרים ואף-יין ענבים ותאנים וכל-משא ומביאים ירושלם ביום השבת ואעיד ביום מכרם ציד
<p class="verse">
13:16 והצרים ישבו בה מביאים דאג וכל-מכר ומכרים בשבת לבני יהודה ובירושלם
<p class="verse">
13:17 ואריבה את חרי יהודה ואמרה להם מה-הדבר הרע הזה אשר אתם עשים ומחללים את-יום השבת
<p class="verse">
13:18 הלוא כה עשו אבתיכם ויבא אלהינו עלינו את כל-הרעה הזאת ועל העיר הזאת ואתם מוסיפים חרון על-ישראל לחלל את-השבת
<p class="verse">
13:19 ויהי כאשר צללו שערי ירושלם לפני השבת ואמרה ויסגרו הדלתות ואמרה אשר לא יפתחום עד אחר השבת ומנערי העמדתי על-השערים לא-יבוא משא ביום השבת
<p class="verse">
13:20 וילינו הרכלים ומכרי כל-ממכר מחוץ לירושלם פעם ושתים
<p class="verse">
13:21 ואעידה בהם ואמרה אליהם מדוע אתם לנים נגד החומה אם-תשנו יד אשלח בכם מן-העת ההיא לא-באו בשבת
<p class="verse">
13:22 ואמרה ללוים אשר יהיו מטהרים ובאים שמרים השערים לקדש את-יום השבת גם-זאת זכרה-לי אלהי וחוסה עלי כרב חסדך
<p class="verse">
13:23 גם בימים ההם ראיתי את-היהודים השיבו נשים אשדודיות עמוניות מואביות
<p class="verse">
13:24 ובניהם חצי מדבר אשדודית ואינם מכירים לדבר יהודית וכלשון עם ועם
<p class="verse">
13:25 ואריב עמם ואקללם ואכה מהם אנשים ואמרטם ואשביעם באלהים אם-תתנו בנתיכם לבניהם ואם-תשאו מבנתיהם לבניכם ולכם
<p class="verse">
13:26 הלוא על-אלה חטא-שלמה מלך ישראל ובגוים הרבים לא-היה מלך כמהו ואהוב לאלהיו היה ויתנהו אלהים מלך על-כל-ישראל גם-אותו החטיאו הנשים הנכריות
<p class="verse">
13:27 ולכם הנשמע לעשת את כל-הרעה הגדולה הזאת למעל באלהינו להשיב נשים נכריות
<p class="verse">
13:28 ומבני יוידע בן-אלישיב הכהן הגדול חתן לסנבלט החרני ואבריחהו מעלי
<p class="verse">
13:29 זכרה להם אלהי על גאלי הכהנה וברית הכהנה והלוים
<p class="verse">
13:30 וטהרתים מכל-נכר ואעמידה משמרות לכהנים וללוים איש במלאכתו
<p class="verse">
13:31 ולקרבן העצים בעתים מזמנות ולבכורים זכרה-לי אלהי לטובה
<p class="verse">

</body></html>
