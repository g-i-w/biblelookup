
<html><head>
<title>Hebrew Old Testament - Deuteronomy</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Deuteronomy</h1>
<p class="verse">
1:1 אלה הדברים אשר דבר משה אל-כל-ישראל בעבר הירדן במדבר בערבה מול סוף בין-פארן ובין-תפל ולבן וחצרת ודי זהב
<p class="verse">
1:2 אחד עשר יום מחרב דרך הר-שעיר עד קדש ברנע
<p class="verse">
1:3 ויהי בארבעים שנה בעשתי-עשר חדש באחד לחדש דבר משה אל-בני ישראל ככל אשר צוה יהוה אתו אלהם
<p class="verse">
1:4 אחרי הכתו את סיחן מלך האמרי אשר יושב בחשבון ואת עוג מלך הבשן אשר-יושב בעשתרת באדרעי
<p class="verse">
1:5 בעבר הירדן בארץ מואב הואיל משה באר את-התורה הזאת לאמר
<p class="verse">
1:6 יהוה אלהינו דבר אלינו בחרב לאמר רב-לכם שבת בהר הזה
<p class="verse">
1:7 פנו וסעו לכם ובאו הר האמרי ואל-כל-שכניו בערבה בהר ובשפלה ובנגב ובחוף הים ארץ הכנעני והלבנון עד-הנהר הגדל נהר-פרת
<p class="verse">
1:8 ראה נתתי לפניכם את-הארץ באו ורשו את-הארץ אשר נשבע יהוה לאבתיכם לאברהם ליצחק וליעקב לתת להם ולזרעם אחריהם
<p class="verse">
1:9 ואמר אלכם בעת ההוא לאמר לא-אוכל לבדי שאת אתכם
<p class="verse">
1:10 יהוה אלהיכם הרבה אתכם והנכם היום ככוכבי השמים לרב
<p class="verse">
1:11 יהוה אלהי אבותכם יסף עליכם ככם אלף פעמים ויברך אתכם כאשר דבר לכם
<p class="verse">
1:12 איכה אשא לבדי טרחכם ומשאכם וריבכם
<p class="verse">
1:13 הבו לכם אנשים חכמים ונבנים וידעים לשבטיכם ואשימם בראשיכם
<p class="verse">
1:14 ותענו אתי ותאמרו טוב-הדבר אשר-דברת לעשות
<p class="verse">
1:15 ואקח את-ראשי שבטיכם אנשים חכמים וידעים ואתן אותם ראשים עליכם שרי אלפים ושרי מאות ושרי חמשים ושרי עשרת ושטרים לשבטיכם
<p class="verse">
1:16 ואצוה את-שפטיכם בעת ההוא לאמר שמע בין-אחיכם ושפטתם צדק בין-איש ובין-אחיו ובין גרו
<p class="verse">
1:17 לא-תכירו פנים במשפט כקטן כגדל תשמעון לא תגורו מפני-איש כי המשפט לאלהים הוא והדבר אשר יקשה מכם תקרבון אלי ושמעתיו
<p class="verse">
1:18 ואצוה אתכם בעת ההוא את כל-הדברים אשר תעשון
<p class="verse">
1:19 ונסע מחרב ונלך את כל-המדבר הגדול והנורא ההוא אשר ראיתם דרך הר האמרי כאשר צוה יהוה אלהינו אתנו ונבא עד קדש ברנע
<p class="verse">
1:20 ואמר אלכם באתם עד-הר האמרי אשר-יהוה אלהינו נתן לנו
<p class="verse">
1:21 ראה נתן יהוה אלהיך לפניך את-הארץ עלה רש כאשר דבר יהוה אלהי אבתיך לך אל-תירא ואל-תחת
<p class="verse">
1:22 ותקרבון אלי כלכם ותאמרו נשלחה אנשים לפנינו ויחפרו-לנו את-הארץ וישבו אתנו דבר את-הדרך אשר נעלה-בה ואת הערים אשר נבא אליהן
<p class="verse">
1:23 וייטב בעיני הדבר ואקח מכם שנים עשר אנשים איש אחד לשבט
<p class="verse">
1:24 ויפנו ויעלו ההרה ויבאו עד-נחל אשכל וירגלו אתה
<p class="verse">
1:25 ויקחו בידם מפרי הארץ ויורדו אלינו וישבו אתנו דבר ויאמרו טובה הארץ אשר-יהוה אלהינו נתן לנו
<p class="verse">
1:26 ולא אביתם לעלת ותמרו את-פי יהוה אלהיכם
<p class="verse">
1:27 ותרגנו באהליכם ותאמרו בשנאת יהוה אתנו הוציאנו מארץ מצרים לתת אתנו ביד האמרי להשמידנו
<p class="verse">
1:28 אנה אנחנו עלים אחינו המסו את-לבבנו לאמר עם גדול ורם ממנו ערים גדלת ובצורת בשמים וגם-בני ענקים ראינו שם
<p class="verse">
1:29 ואמר אלכם לא-תערצון ולא-תיראון מהם
<p class="verse">
1:30 יהוה אלהיכם ההלך לפניכם הוא ילחם לכם ככל אשר עשה אתכם במצרים לעיניכם
<p class="verse">
1:31 ובמדבר אשר ראית אשר נשאך יהוה אלהיך כאשר ישא-איש את-בנו בכל-הדרך אשר הלכתם עד-באכם עד-המקום הזה
<p class="verse">
1:32 ובדבר הזה אינכם מאמינם ביהוה אלהיכם
<p class="verse">
1:33 ההלך לפניכם בדרך לתור לכם מקום לחנתכם באש לילה לראתכם בדרך אשר תלכו-בה ובענן יומם
<p class="verse">
1:34 וישמע יהוה את-קול דבריכם ויקצף וישבע לאמר
<p class="verse">
1:35 אם-יראה איש באנשים האלה הדור הרע הזה את הארץ הטובה אשר נשבעתי לתת לאבתיכם
<p class="verse">
1:36 זולתי כלב בן-יפנה הוא יראנה ולו-אתן את-הארץ אשר דרך-בה ולבניו יען אשר מלא אחרי יהוה
<p class="verse">
1:37 גם-בי התאנף יהוה בגללכם לאמר גם-אתה לא-תבא שם
<p class="verse">
1:38 יהושע בן-נון העמד לפניך הוא יבא שמה אתו חזק כי-הוא ינחלנה את-ישראל
<p class="verse">
1:39 וטפכם אשר אמרתם לבז יהיה ובניכם אשר לא-ידעו היום טוב ורע המה יבאו שמה ולהם אתננה והם יירשוה
<p class="verse">
1:40 ואתם פנו לכם וסעו המדברה דרך ים-סוף
<p class="verse">
1:41 ותענו ותאמרו אלי חטאנו ליהוה אנחנו נעלה ונלחמנו ככל אשר-צונו יהוה אלהינו ותחגרו איש את-כלי מלחמתו ותהינו לעלת ההרה
<p class="verse">
1:42 ויאמר יהוה אלי אמר להם לא תעלו ולא-תלחמו כי אינני בקרבכם ולא תנגפו לפני איביכם
<p class="verse">
1:43 ואדבר אליכם ולא שמעתם ותמרו את-פי יהוה ותזדו ותעלו ההרה
<p class="verse">
1:44 ויצא האמרי הישב בהר ההוא לקראתכם וירדפו אתכם כאשר תעשינה הדברים ויכתו אתכם בשעיר עד-חרמה
<p class="verse">
1:45 ותשבו ותבכו לפני יהוה ולא-שמע יהוה בקלכם ולא האזין אליכם
<p class="verse">
1:46 ותשבו בקדש ימים רבים כימים אשר ישבתם
<p class="verse">
2:1 ונפן ונסע המדברה דרך ים-סוף כאשר דבר יהוה אלי ונסב את-הר-שעיר ימים רבים
<p class="verse">
2:2 ויאמר יהוה אלי לאמר
<p class="verse">
2:3 רב-לכם סב את-ההר הזה פנו לכם צפנה
<p class="verse">
2:4 ואת-העם צו לאמר אתם עברים בגבול אחיכם בני-עשו הישבים בשעיר וייראו מכם ונשמרתם מאד
<p class="verse">
2:5 אל-תתגרו בם כי לא-אתן לכם מארצם עד מדרך כף-רגל כי-ירשה לעשו נתתי את-הר שעיר
<p class="verse">
2:6 אכל תשברו מאתם בכסף ואכלתם וגם-מים תכרו מאתם בכסף ושתיתם
<p class="verse">
2:7 כי יהוה אלהיך ברכך בכל מעשה ידך ידע לכתך את-המדבר הגדל הזה זה ארבעים שנה יהוה אלהיך עמך לא חסרת דבר
<p class="verse">
2:8 ונעבר מאת אחינו בני-עשו הישבים בשעיר מדרך הערבה מאילת ומעצין גבר ונפן ונעבר דרך מדבר מואב
<p class="verse">
2:9 ויאמר יהוה אלי אל-תצר את-מואב ואל-תתגר בם מלחמה כי לא-אתן לך מארצו ירשה כי לבני-לוט נתתי את-ער ירשה
<p class="verse">
2:10 האמים לפנים ישבו בה עם גדול ורב ורם כענקים
<p class="verse">
2:11 רפאים יחשבו אף-הם כענקים והמאבים יקראו להם אמים
<p class="verse">
2:12 ובשעיר ישבו החרים לפנים ובני עשו יירשום וישמידום מפניהם וישבו תחתם כאשר עשה ישראל לארץ ירשתו אשר-נתן יהוה להם
<p class="verse">
2:13 עתה קמו ועברו לכם את-נחל זרד ונעבר את-נחל זרד
<p class="verse">
2:14 והימים אשר-הלכנו מקדש ברנע עד אשר-עברנו את-נחל זרד שלשים ושמנה שנה עד-תם כל-הדור אנשי המלחמה מקרב המחנה כאשר נשבע יהוה להם
<p class="verse">
2:15 וגם יד-יהוה היתה בם להמם מקרב המחנה עד תמם
<p class="verse">
2:16 ויהי כאשר-תמו כל-אנשי המלחמה למות מקרב העם
<p class="verse">
2:17 וידבר יהוה אלי לאמר
<p class="verse">
2:18 אתה עבר היום את-גבול מואב את-ער
<p class="verse">
2:19 וקרבת מול בני עמון אל-תצרם ואל-תתגר בם כי לא-אתן מארץ בני-עמון לך ירשה כי לבני-לוט נתתיה ירשה
<p class="verse">
2:20 ארץ-רפאים תחשב אף-הוא רפאים ישבו-בה לפנים והעמנים יקראו להם זמזמים
<p class="verse">
2:21 עם גדול ורב ורם כענקים וישמידם יהוה מפניהם ויירשם וישבו תחתם
<p class="verse">
2:22 כאשר עשה לבני עשו הישבים בשעיר אשר השמיד את-החרי מפניהם ויירשם וישבו תחתם עד היום הזה
<p class="verse">
2:23 והעוים הישבים בחצרים עד-עזה כפתרים היצאים מכפתר השמידם וישבו תחתם
<p class="verse">
2:24 קומו סעו ועברו את-נחל ארנן ראה נתתי בידך את-סיחן מלך-חשבון האמרי ואת-ארצו החל רש והתגר בו מלחמה
<p class="verse">
2:25 היום הזה אחל תת פחדך ויראתך על-פני העמים תחת כל-השמים אשר ישמעון שמעך ורגזו וחלו מפניך
<p class="verse">
2:26 ואשלח מלאכים ממדבר קדמות אל-סיחון מלך חשבון דברי שלום לאמר
<p class="verse">
2:27 אעברה בארצך בדרך בדרך אלך לא אסור ימין ושמאול
<p class="verse">
2:28 אכל בכסף תשברני ואכלתי ומים בכסף תתן-לי ושתיתי רק אעברה ברגלי
<p class="verse">
2:29 כאשר עשו-לי בני עשו הישבים בשעיר והמואבים הישבים בער עד אשר-אעבר את-הירדן אל-הארץ אשר-יהוה אלהינו נתן לנו
<p class="verse">
2:30 ולא אבה סיחן מלך חשבון העברנו בו כי-הקשה יהוה אלהיך את-רוחו ואמץ את-לבבו למען תתו בידך כיום הזה
<p class="verse">
2:31 ויאמר יהוה אלי ראה החלתי תת לפניך את-סיחן ואת-ארצו החל רש לרשת את-ארצו
<p class="verse">
2:32 ויצא סיחן לקראתנו הוא וכל-עמו למלחמה יהצה
<p class="verse">
2:33 ויתנהו יהוה אלהינו לפנינו ונך אתו ואת-בנו ואת-כל-עמו
<p class="verse">
2:34 ונלכד את-כל-עריו בעת ההוא ונחרם את-כל-עיר מתם והנשים והטף לא השארנו שריד
<p class="verse">
2:35 רק הבהמה בזזנו לנו ושלל הערים אשר לכדנו
<p class="verse">
2:36 מערער אשר על-שפת-נחל ארנן והעיר אשר בנחל ועד-הגלעד לא היתה קריה אשר שגבה ממנו את-הכל נתן יהוה אלהינו לפנינו
<p class="verse">
2:37 רק אל-ארץ בני-עמון לא קרבת כל-יד נחל יבק וערי ההר וכל אשר-צוה יהוה אלהינו
<p class="verse">
3:1 ונפן ונעל דרך הבשן ויצא עוג מלך-הבשן לקראתנו הוא וכל-עמו למלחמה אדרעי
<p class="verse">
3:2 ויאמר יהוה אלי אל-תירא אתו כי בידך נתתי אתו ואת-כל-עמו ואת-ארצו ועשית לו כאשר עשית לסיחן מלך האמרי אשר יושב בחשבון
<p class="verse">
3:3 ויתן יהוה אלהינו בידנו גם את-עוג מלך-הבשן ואת-כל-עמו ונכהו עד-בלתי השאיר-לו שריד
<p class="verse">
3:4 ונלכד את-כל-עריו בעת ההוא לא היתה קריה אשר לא-לקחנו מאתם ששים עיר כל-חבל ארגב ממלכת עוג בבשן
<p class="verse">
3:5 כל-אלה ערים בצרת חומה גבהה דלתים ובריח לבד מערי הפרזי הרבה מאד
<p class="verse">
3:6 ונחרם אותם כאשר עשינו לסיחן מלך חשבון החרם כל-עיר מתם הנשים והטף
<p class="verse">
3:7 וכל-הבהמה ושלל הערים בזונו לנו
<p class="verse">
3:8 ונקח בעת ההוא את-הארץ מיד שני מלכי האמרי אשר בעבר הירדן מנחל ארנן עד-הר חרמון
<p class="verse">
3:9 צידנים יקראו לחרמון שרין והאמרי יקראו-לו שניר
<p class="verse">
3:10 כל ערי המישר וכל-הגלעד וכל-הבשן עד-סלכה ואדרעי ערי ממלכת עוג בבשן
<p class="verse">
3:11 כי רק-עוג מלך הבשן נשאר מיתר הרפאים הנה ערשו ערש ברזל הלה הוא ברבת בני עמון תשע אמות ארכה וארבע אמות רחבה באמת-איש
<p class="verse">
3:12 ואת-הארץ הזאת ירשנו בעת ההוא מערער אשר-על-נחל ארנן וחצי הר-הגלעד ועריו נתתי לראובני ולגדי
<p class="verse">
3:13 ויתר הגלעד וכל-הבשן ממלכת עוג נתתי לחצי שבט המנשה כל חבל הארגב לכל-הבשן ההוא יקרא ארץ רפאים
<p class="verse">
3:14 יאיר בן-מנשה לקח את-כל-חבל ארגב עד-גבול הגשורי והמעכתי ויקרא אתם על-שמו את-הבשן חות יאיר עד היום הזה
<p class="verse">
3:15 ולמכיר נתתי את-הגלעד
<p class="verse">
3:16 ולראובני ולגדי נתתי מן-הגלעד ועד-נחל ארנן תוך הנחל וגבל ועד יבק הנחל גבול בני עמון
<p class="verse">
3:17 והערבה והירדן וגבל מכנרת ועד ים הערבה ים המלח תחת אשדת הפסגה מזרחה
<p class="verse">
3:18 ואצו אתכם בעת ההוא לאמר יהוה אלהיכם נתן לכם את-הארץ הזאת לרשתה חלוצים תעברו לפני אחיכם בני-ישראל כל-בני-חיל
<p class="verse">
3:19 רק נשיכם וטפכם ומקנכם ידעתי כי-מקנה רב לכם ישבו בעריכם אשר נתתי לכם
<p class="verse">
3:20 עד אשר-יניח יהוה לאחיכם ככם וירשו גם-הם את-הארץ אשר יהוה אלהיכם נתן להם בעבר הירדן ושבתם איש לירשתו אשר נתתי לכם
<p class="verse">
3:21 ואת-יהושוע צויתי בעת ההוא לאמר עיניך הראת את כל-אשר עשה יהוה אלהיכם לשני המלכים האלה כן-יעשה יהוה לכל-הממלכות אשר אתה עבר שמה
<p class="verse">
3:22 לא תיראום כי יהוה אלהיכם הוא הנלחם לכם
<p class="verse">
3:23 ואתחנן אל-יהוה בעת ההוא לאמר
<p class="verse">
3:24 אדני יהוה אתה החלות להראות את-עבדך את-גדלך ואת-ידך החזקה אשר מי-אל בשמים ובארץ אשר-יעשה כמעשיך וכגבורתך
<p class="verse">
3:25 אעברה-נא ואראה את-הארץ הטובה אשר בעבר הירדן ההר הטוב הזה והלבנן
<p class="verse">
3:26 ויתעבר יהוה בי למענכם ולא שמע אלי ויאמר יהוה אלי רב-לך אל-תוסף דבר אלי עוד בדבר הזה
<p class="verse">
3:27 עלה ראש הפסגה ושא עיניך ימה וצפנה ותימנה ומזרחה וראה בעיניך כי-לא תעבר את-הירדן הזה
<p class="verse">
3:28 וצו את-יהושע וחזקהו ואמצהו כי-הוא יעבר לפני העם הזה והוא ינחיל אותם את-הארץ אשר תראה
<p class="verse">
3:29 ונשב בגיא מול בית פעור
<p class="verse">
4:1 ועתה ישראל שמע אל-החקים ואל-המשפטים אשר אנכי מלמד אתכם לעשות למען תחיו ובאתם וירשתם את-הארץ אשר יהוה אלהי אבתיכם נתן לכם
<p class="verse">
4:2 לא תספו על-הדבר אשר אנכי מצוה אתכם ולא תגרעו ממנו לשמר את-מצות יהוה אלהיכם אשר אנכי מצוה אתכם
<p class="verse">
4:3 עיניכם הראות את אשר-עשה יהוה בבעל פעור כי כל-האיש אשר הלך אחרי בעל-פעור השמידו יהוה אלהיך מקרבך
<p class="verse">
4:4 ואתם הדבקים ביהוה אלהיכם חיים כלכם היום
<p class="verse">
4:5 ראה למדתי אתכם חקים ומשפטים כאשר צוני יהוה אלהי לעשות כן בקרב הארץ אשר אתם באים שמה לרשתה
<p class="verse">
4:6 ושמרתם ועשיתם כי הוא חכמתכם ובינתכם לעיני העמים אשר ישמעון את כל-החקים האלה ואמרו רק עם-חכם ונבון הגוי הגדול הזה
<p class="verse">
4:7 כי מי-גוי גדול אשר-לו אלהים קרבים אליו כיהוה אלהינו בכל-קראנו אליו
<p class="verse">
4:8 ומי גוי גדול אשר-לו חקים ומשפטים צדיקם ככל התורה הזאת אשר אנכי נתן לפניכם היום
<p class="verse">
4:9 רק השמר לך ושמר נפשך מאד פן-תשכח את-הדברים אשר-ראו עיניך ופן-יסורו מלבבך כל ימי חייך והודעתם לבניך ולבני בניך
<p class="verse">
4:10 יום אשר עמדת לפני יהוה אלהיך בחרב באמר יהוה אלי הקהל-לי את-העם ואשמעם את-דברי אשר ילמדון ליראה אתי כל-הימים אשר הם חיים על-האדמה ואת-בניהם ילמדון
<p class="verse">
4:11 ותקרבון ותעמדון תחת ההר וההר בער באש עד-לב השמים חשך ענן וערפל
<p class="verse">
4:12 וידבר יהוה אליכם מתוך האש קול דברים אתם שמעים ותמונה אינכם ראים זולתי קול
<p class="verse">
4:13 ויגד לכם את-בריתו אשר צוה אתכם לעשות עשרת הדברים ויכתבם על-שני לחות אבנים
<p class="verse">
4:14 ואתי צוה יהוה בעת ההוא ללמד אתכם חקים ומשפטים לעשתכם אתם בארץ אשר אתם עברים שמה לרשתה
<p class="verse">
4:15 ונשמרתם מאד לנפשתיכם כי לא ראיתם כל-תמונה ביום דבר יהוה אליכם בחרב מתוך האש
<p class="verse">
4:16 פן-תשחתון ועשיתם לכם פסל תמונת כל-סמל תבנית זכר או נקבה
<p class="verse">
4:17 תבנית כל-בהמה אשר בארץ תבנית כל-צפור כנף אשר תעוף בשמים
<p class="verse">
4:18 תבנית כל-רמש באדמה תבנית כל-דגה אשר-במים מתחת לארץ
<p class="verse">
4:19 ופן-תשא עיניך השמימה וראית את-השמש ואת-הירח ואת-הכוכבים כל צבא השמים ונדחת והשתחוית להם ועבדתם אשר חלק יהוה אלהיך אתם לכל העמים תחת כל-השמים
<p class="verse">
4:20 ואתכם לקח יהוה ויוצא אתכם מכור הברזל ממצרים להיות לו לעם נחלה כיום הזה
<p class="verse">
4:21 ויהוה התאנף-בי על-דבריכם וישבע לבלתי עברי את-הירדן ולבלתי-בא אל-הארץ הטובה אשר יהוה אלהיך נתן לך נחלה
<p class="verse">
4:22 כי אנכי מת בארץ הזאת אינני עבר את-הירדן ואתם עברים וירשתם את-הארץ הטובה הזאת
<p class="verse">
4:23 השמרו לכם פן-תשכחו את-ברית יהוה אלהיכם אשר כרת עמכם ועשיתם לכם פסל תמונת כל אשר צוך יהוה אלהיך
<p class="verse">
4:24 כי יהוה אלהיך אש אכלה הוא אל קנא
<p class="verse">
4:25 כי-תוליד בנים ובני בנים ונושנתם בארץ והשחתם ועשיתם פסל תמונת כל ועשיתם הרע בעיני יהוה-אלהיך להכעיסו
<p class="verse">
4:26 העידתי בכם היום את-השמים ואת-הארץ כי-אבד תאבדון מהר מעל הארץ אשר אתם עברים את-הירדן שמה לרשתה לא-תאריכן ימים עליה כי השמד תשמדון
<p class="verse">
4:27 והפיץ יהוה אתכם בעמים ונשארתם מתי מספר בגוים אשר ינהג יהוה אתכם שמה
<p class="verse">
4:28 ועבדתם-שם אלהים מעשה ידי אדם עץ ואבן אשר לא-יראון ולא ישמעון ולא יאכלון ולא יריחן
<p class="verse">
4:29 ובקשתם משם את-יהוה אלהיך ומצאת כי תדרשנו בכל-לבבך ובכל-נפשך
<p class="verse">
4:30 בצר לך ומצאוך כל הדברים האלה באחרית הימים ושבת עד-יהוה אלהיך ושמעת בקלו
<p class="verse">
4:31 כי אל רחום יהוה אלהיך לא ירפך ולא ישחיתך ולא ישכח את-ברית אבתיך אשר נשבע להם
<p class="verse">
4:32 כי שאל-נא לימים ראשנים אשר-היו לפניך למן-היום אשר ברא אלהים אדם על-הארץ ולמקצה השמים ועד-קצה השמים הנהיה כדבר הגדול הזה או הנשמע כמהו
<p class="verse">
4:33 השמע עם קול אלהים מדבר מתוך-האש כאשר-שמעת אתה ויחי
<p class="verse">
4:34 או הנסה אלהים לבוא לקחת לו גוי מקרב גוי במסת באתת ובמופתים ובמלחמה וביד חזקה ובזרוע נטויה ובמוראים גדלים ככל אשר-עשה לכם יהוה אלהיכם במצרים לעיניך
<p class="verse">
4:35 אתה הראת לדעת כי יהוה הוא האלהים אין עוד מלבדו
<p class="verse">
4:36 מן-השמים השמיעך את-קלו ליסרך ועל-הארץ הראך את-אשו הגדולה ודבריו שמעת מתוך האש
<p class="verse">
4:37 ותחת כי אהב את-אבתיך ויבחר בזרעו אחריו ויוצאך בפניו בכחו הגדל ממצרים
<p class="verse">
4:38 להוריש גוים גדלים ועצמים ממך מפניך להביאך לתת-לך את-ארצם נחלה כיום הזה
<p class="verse">
4:39 וידעת היום והשבת אל-לבבך כי יהוה הוא האלהים בשמים ממעל ועל-הארץ מתחת אין עוד
<p class="verse">
4:40 ושמרת את-חקיו ואת-מצותיו אשר אנכי מצוך היום אשר ייטב לך ולבניך אחריך ולמען תאריך ימים על-האדמה אשר יהוה אלהיך נתן לך כל-הימים
<p class="verse">
4:41 אז יבדיל משה שלש ערים בעבר הירדן מזרחה שמש
<p class="verse">
4:42 לנס שמה רוצח אשר ירצח את-רעהו בבלי-דעת והוא לא-שנא לו מתמל שלשם ונס אל-אחת מן-הערים האל וחי
<p class="verse">
4:43 את-בצר במדבר בארץ המישר לראובני ואת-ראמת בגלעד לגדי ואת-גולן בבשן למנשי
<p class="verse">
4:44 וזאת התורה אשר-שם משה לפני בני ישראל
<p class="verse">
4:45 אלה העדת והחקים והמשפטים אשר דבר משה אל-בני ישראל בצאתם ממצרים
<p class="verse">
4:46 בעבר הירדן בגיא מול בית פעור בארץ סיחן מלך האמרי אשר יושב בחשבון אשר הכה משה ובני ישראל בצאתם ממצרים
<p class="verse">
4:47 ויירשו את-ארצו ואת-ארץ עוג מלך-הבשן שני מלכי האמרי אשר בעבר הירדן מזרח שמש
<p class="verse">
4:48 מערער אשר על-שפת-נחל ארנן ועד-הר שיאן הוא חרמון
<p class="verse">
4:49 וכל-הערבה עבר הירדן מזרחה ועד ים הערבה תחת אשדת הפסגה
<p class="verse">
5:1 ויקרא משה אל-כל-ישראל ויאמר אלהם שמע ישראל את-החקים ואת-המשפטים אשר אנכי דבר באזניכם היום ולמדתם אתם ושמרתם לעשתם
<p class="verse">
5:2 יהוה אלהינו כרת עמנו ברית בחרב
<p class="verse">
5:3 לא את-אבתינו כרת יהוה את-הברית הזאת כי אתנו אנחנו אלה פה היום כלנו חיים
<p class="verse">
5:4 פנים בפנים דבר יהוה עמכם בהר מתוך האש
<p class="verse">
5:5 אנכי עמד בין-יהוה וביניכם בעת ההוא להגיד לכם את-דבר יהוה כי יראתם מפני האש ולא-עליתם בהר לאמר
<p class="verse">
5:6 אנכי יהוה אלהיך אשר הוצאתיך מארץ מצרים מבית עבדים
<p class="verse">
5:7 לא יהיה-לך אלהים אחרים על-פני
<p class="verse">
5:8 לא-תעשה-לך פסל כל-תמונה אשר בשמים ממעל ואשר בארץ מתחת ואשר במים מתחת לארץ
<p class="verse">
5:9 לא-תשתחוה להם ולא תעבדם כי אנכי יהוה אלהיך אל קנא פקד עון אבות על-בנים ועל-שלשים ועל-רבעים לשנאי
<p class="verse">
5:10 ועשה חסד לאלפים לאהבי ולשמרי מצותו
<p class="verse">
5:11 לא תשא את-שם-יהוה אלהיך לשוא כי לא ינקה יהוה את אשר-ישא את-שמו לשוא
<p class="verse">
5:12 שמור את-יום השבת לקדשו כאשר צוך יהוה אלהיך
<p class="verse">
5:13 ששת ימים תעבד ועשית כל-מלאכתך
<p class="verse">
5:14 ויום השביעי שבת ליהוה אלהיך לא תעשה כל-מלאכה אתה ובנך-ובתך ועבדך-ואמתך ושורך וחמרך וכל-בהמתך וגרך אשר בשעריך למען ינוח עבדך ואמתך כמוך
<p class="verse">
5:15 וזכרת כי-עבד היית בארץ מצרים ויצאך יהוה אלהיך משם ביד חזקה ובזרע נטויה על-כן צוך יהוה אלהיך לעשות את-יום השבת
<p class="verse">
5:16 כבד את-אביך ואת-אמך כאשר צוך יהוה אלהיך למען יאריכן ימיך ולמען ייטב לך על האדמה אשר-יהוה אלהיך נתן לך
<p class="verse">
5:17 לא תרצח
<p class="verse">
5:18 ולא תנאף
<p class="verse">
5:19 ולא תגנב
<p class="verse">
5:20 ולא-תענה ברעך עד שוא
<p class="verse">
5:21 ולא תחמד אשת רעך ולא תתאוה בית רעך שדהו ועבדו ואמתו שורו וחמרו וכל אשר לרעך
<p class="verse">
5:22 את-הדברים האלה דבר יהוה אל-כל-קהלכם בהר מתוך האש הענן והערפל קול גדול ולא יסף ויכתבם על-שני לחת אבנים ויתנם אלי
<p class="verse">
5:23 ויהי כשמעכם את-הקול מתוך החשך וההר בער באש ותקרבון אלי כל-ראשי שבטיכם וזקניכם
<p class="verse">
5:24 ותאמרו הן הראנו יהוה אלהינו את-כבדו ואת-גדלו ואת-קלו שמענו מתוך האש היום הזה ראינו כי-ידבר אלהים את-האדם וחי
<p class="verse">
5:25 ועתה למה נמות כי תאכלנו האש הגדלה הזאת אם-יספים אנחנו לשמע את-קול יהוה אלהינו עוד ומתנו
<p class="verse">
5:26 כי מי כל-בשר אשר שמע קול אלהים חיים מדבר מתוך-האש כמנו ויחי
<p class="verse">
5:27 קרב אתה ושמע את כל-אשר יאמר יהוה אלהינו ואת תדבר אלינו את כל-אשר ידבר יהוה אלהינו אליך ושמענו ועשינו
<p class="verse">
5:28 וישמע יהוה את-קול דבריכם בדברכם אלי ויאמר יהוה אלי שמעתי את-קול דברי העם הזה אשר דברו אליך היטיבו כל-אשר דברו
<p class="verse">
5:29 מי-יתן והיה לבבם זה להם ליראה אתי ולשמר את-כל-מצותי כל-הימים למען ייטב להם ולבניהם לעלם
<p class="verse">
5:30 לך אמר להם שובו לכם לאהליכם
<p class="verse">
5:31 ואתה פה עמד עמדי ואדברה אליך את כל-המצוה והחקים והמשפטים אשר תלמדם ועשו בארץ אשר אנכי נתן להם לרשתה
<p class="verse">
5:32 ושמרתם לעשות כאשר צוה יהוה אלהיכם אתכם לא תסרו ימין ושמאל
<p class="verse">
5:33 בכל-הדרך אשר צוה יהוה אלהיכם אתכם תלכו למען תחיון וטוב לכם והארכתם ימים בארץ אשר תירשון
<p class="verse">
6:1 וזאת המצוה החקים והמשפטים אשר צוה יהוה אלהיכם ללמד אתכם לעשות בארץ אשר אתם עברים שמה לרשתה
<p class="verse">
6:2 למען תירא את-יהוה אלהיך לשמר את-כל-חקתיו ומצותיו אשר אנכי מצוך אתה ובנך ובן-בנך כל ימי חייך ולמען יארכן ימיך
<p class="verse">
6:3 ושמעת ישראל ושמרת לעשות אשר ייטב לך ואשר תרבון מאד כאשר דבר יהוה אלהי אבתיך לך ארץ זבת חלב ודבש
<p class="verse">
6:4 שמע ישראל יהוה אלהינו יהוה אחד
<p class="verse">
6:5 ואהבת את יהוה אלהיך בכל-לבבך ובכל-נפשך ובכל-מאדך
<p class="verse">
6:6 והיו הדברים האלה אשר אנכי מצוך היום על-לבבך
<p class="verse">
6:7 ושננתם לבניך ודברת בם בשבתך בביתך ובלכתך בדרך ובשכבך ובקומך
<p class="verse">
6:8 וקשרתם לאות על-ידך והיו לטטפת בין עיניך
<p class="verse">
6:9 וכתבתם על-מזזות ביתך ובשעריך
<p class="verse">
6:10 והיה כי יביאך יהוה אלהיך אל-הארץ אשר נשבע לאבתיך לאברהם ליצחק וליעקב לתת לך ערים גדלת וטבת אשר לא-בנית
<p class="verse">
6:11 ובתים מלאים כל-טוב אשר לא-מלאת וברת חצובים אשר לא-חצבת כרמים וזיתים אשר לא-נטעת ואכלת ושבעת
<p class="verse">
6:12 השמר לך פן-תשכח את-יהוה אשר הוציאך מארץ מצרים מבית עבדים
<p class="verse">
6:13 את-יהוה אלהיך תירא ואתו תעבד ובשמו תשבע
<p class="verse">
6:14 לא תלכון אחרי אלהים אחרים מאלהי העמים אשר סביבותיכם
<p class="verse">
6:15 כי אל קנא יהוה אלהיך בקרבך פן-יחרה אף-יהוה אלהיך בך והשמידך מעל פני האדמה
<p class="verse">
6:16 לא תנסו את-יהוה אלהיכם כאשר נסיתם במסה
<p class="verse">
6:17 שמור תשמרון את-מצות יהוה אלהיכם ועדתיו וחקיו אשר צוך
<p class="verse">
6:18 ועשית הישר והטוב בעיני יהוה למען ייטב לך ובאת וירשת את-הארץ הטבה אשר-נשבע יהוה לאבתיך
<p class="verse">
6:19 להדף את-כל-איביך מפניך כאשר דבר יהוה
<p class="verse">
6:20 כי-ישאלך בנך מחר לאמר מה העדת והחקים והמשפטים אשר צוה יהוה אלהינו אתכם
<p class="verse">
6:21 ואמרת לבנך עבדים היינו לפרעה במצרים ויציאנו יהוה ממצרים ביד חזקה
<p class="verse">
6:22 ויתן יהוה אותת ומפתים גדלים ורעים במצרים בפרעה ובכל-ביתו לעינינו
<p class="verse">
6:23 ואותנו הוציא משם למען הביא אתנו לתת לנו את-הארץ אשר נשבע לאבתינו
<p class="verse">
6:24 ויצונו יהוה לעשות את-כל-החקים האלה ליראה את-יהוה אלהינו לטוב לנו כל-הימים לחיתנו כהיום הזה
<p class="verse">
6:25 וצדקה תהיה-לנו כי-נשמר לעשות את-כל-המצוה הזאת לפני יהוה אלהינו כאשר צונו
<p class="verse">
7:1 כי יביאך יהוה אלהיך אל-הארץ אשר-אתה בא-שמה לרשתה ונשל גוים-רבים מפניך החתי והגרגשי והאמרי והכנעני והפרזי והחוי והיבוסי שבעה גוים רבים ועצומים ממך
<p class="verse">
7:2 ונתנם יהוה אלהיך לפניך והכיתם החרם תחרים אתם לא-תכרת להם ברית ולא תחנם
<p class="verse">
7:3 ולא תתחתן בם בתך לא-תתן לבנו ובתו לא-תקח לבנך
<p class="verse">
7:4 כי-יסיר את-בנך מאחרי ועבדו אלהים אחרים וחרה אף-יהוה בכם והשמידך מהר
<p class="verse">
7:5 כי-אם-כה תעשו להם מזבחתיהם תתצו ומצבתם תשברו ואשירהם תגדעון ופסיליהם תשרפון באש
<p class="verse">
7:6 כי עם קדוש אתה ליהוה אלהיך בך בחר יהוה אלהיך להיות לו לעם סגלה מכל העמים אשר על-פני האדמה
<p class="verse">
7:7 לא מרבכם מכל-העמים חשק יהוה בכם ויבחר בכם כי-אתם המעט מכל-העמים
<p class="verse">
7:8 כי מאהבת יהוה אתכם ומשמרו את-השבעה אשר נשבע לאבתיכם הוציא יהוה אתכם ביד חזקה ויפדך מבית עבדים מיד פרעה מלך-מצרים
<p class="verse">
7:9 וידעת כי-יהוה אלהיך הוא האלהים האל הנאמן שמר הברית והחסד לאהביו ולשמרי מצותו לאלף דור
<p class="verse">
7:10 ומשלם לשנאיו אל-פניו להאבידו לא יאחר לשנאו אל-פניו ישלם-לו
<p class="verse">
7:11 ושמרת את-המצוה ואת-החקים ואת-המשפטים אשר אנכי מצוך היום לעשותם
<p class="verse">
7:12 והיה עקב תשמעון את המשפטים האלה ושמרתם ועשיתם אתם ושמר יהוה אלהיך לך את-הברית ואת-החסד אשר נשבע לאבתיך
<p class="verse">
7:13 ואהבך וברכך והרבך וברך פרי-בטנך ופרי-אדמתך דגנך ותירשך ויצהרך שגר-אלפיך ועשתרת צאנך על האדמה אשר-נשבע לאבתיך לתת לך
<p class="verse">
7:14 ברוך תהיה מכל-העמים לא-יהיה בך עקר ועקרה ובבהמתך
<p class="verse">
7:15 והסיר יהוה ממך כל-חלי וכל-מדוי מצרים הרעים אשר ידעת לא ישימם בך ונתנם בכל-שנאיך
<p class="verse">
7:16 ואכלת את-כל-העמים אשר יהוה אלהיך נתן לך לא-תחוס עינך עליהם ולא תעבד את-אלהיהם כי-מוקש הוא לך
<p class="verse">
7:17 כי תאמר בלבבך רבים הגוים האלה ממני איכה אוכל להורישם
<p class="verse">
7:18 לא תירא מהם זכר תזכר את אשר-עשה יהוה אלהיך לפרעה ולכל-מצרים
<p class="verse">
7:19 המסת הגדלת אשר-ראו עיניך והאתת והמפתים והיד החזקה והזרע הנטויה אשר הוצאך יהוה אלהיך כן-יעשה יהוה אלהיך לכל-העמים אשר-אתה ירא מפניהם
<p class="verse">
7:20 וגם את-הצרעה ישלח יהוה אלהיך בם עד-אבד הנשארים והנסתרים מפניך
<p class="verse">
7:21 לא תערץ מפניהם כי-יהוה אלהיך בקרבך אל גדול ונורא
<p class="verse">
7:22 ונשל יהוה אלהיך את-הגוים האל מפניך מעט מעט לא תוכל כלתם מהר פן-תרבה עליך חית השדה
<p class="verse">
7:23 ונתנם יהוה אלהיך לפניך והמם מהומה גדלה עד השמדם
<p class="verse">
7:24 ונתן מלכיהם בידך והאבדת את-שמם מתחת השמים לא-יתיצב איש בפניך עד השמדך אתם
<p class="verse">
7:25 פסילי אלהיהם תשרפון באש לא-תחמד כסף וזהב עליהם ולקחת לך פן תוקש בו כי תועבת יהוה אלהיך הוא
<p class="verse">
7:26 ולא-תביא תועבה אל-ביתך והיית חרם כמהו שקץ תשקצנו ותעב תתעבנו כי-חרם הוא
<p class="verse">
8:1 כל-המצוה אשר אנכי מצוך היום תשמרון לעשות למען תחיון ורביתם ובאתם וירשתם את-הארץ אשר-נשבע יהוה לאבתיכם
<p class="verse">
8:2 וזכרת את-כל-הדרך אשר הוליכך יהוה אלהיך זה ארבעים שנה במדבר למען ענתך לנסתך לדעת את-אשר בלבבך התשמר מצותו אם-לא
<p class="verse">
8:3 ויענך וירעבך ויאכלך את-המן אשר לא-ידעת ולא ידעון אבתיך למען הודיעך כי לא על-הלחם לבדו יחיה האדם כי על-כל-מוצא פי-יהוה יחיה האדם
<p class="verse">
8:4 שמלתך לא בלתה מעליך ורגלך לא בצקה זה ארבעים שנה
<p class="verse">
8:5 וידעת עם-לבבך כי כאשר ייסר איש את-בנו יהוה אלהיך מיסרך
<p class="verse">
8:6 ושמרת את-מצות יהוה אלהיך ללכת בדרכיו וליראה אתו
<p class="verse">
8:7 כי יהוה אלהיך מביאך אל-ארץ טובה ארץ נחלי מים עינת ותהמת יצאים בבקעה ובהר
<p class="verse">
8:8 ארץ חטה ושערה וגפן ותאנה ורמון ארץ-זית שמן ודבש
<p class="verse">
8:9 ארץ אשר לא במסכנת תאכל-בה לחם לא-תחסר כל בה ארץ אשר אבניה ברזל ומהרריה תחצב נחשת
<p class="verse">
8:10 ואכלת ושבעת וברכת את-יהוה אלהיך על-הארץ הטבה אשר נתן-לך
<p class="verse">
8:11 השמר לך פן-תשכח את-יהוה אלהיך לבלתי שמר מצותיו ומשפטיו וחקתיו אשר אנכי מצוך היום
<p class="verse">
8:12 פן-תאכל ושבעת ובתים טבים תבנה וישבת
<p class="verse">
8:13 ובקרך וצאנך ירבין וכסף וזהב ירבה-לך וכל אשר-לך ירבה
<p class="verse">
8:14 ורם לבבך ושכחת את-יהוה אלהיך המוציאך מארץ מצרים מבית עבדים
<p class="verse">
8:15 המוליכך במדבר הגדל והנורא נחש שרף ועקרב וצמאון אשר אין-מים המוציא לך מים מצור החלמיש
<p class="verse">
8:16 המאכלך מן במדבר אשר לא-ידעון אבתיך למען ענתך ולמען נסתך להיטבך באחריתך
<p class="verse">
8:17 ואמרת בלבבך כחי ועצם ידי עשה לי את-החיל הזה
<p class="verse">
8:18 וזכרת את-יהוה אלהיך כי הוא הנתן לך כח לעשות חיל למען הקים את-בריתו אשר-נשבע לאבתיך כיום הזה
<p class="verse">
8:19 והיה אם-שכח תשכח את-יהוה אלהיך והלכת אחרי אלהים אחרים ועבדתם והשתחוית להם העדתי בכם היום כי אבד תאבדון
<p class="verse">
8:20 כגוים אשר יהוה מאביד מפניכם כן תאבדון עקב לא תשמעון בקול יהוה אלהיכם
<p class="verse">
9:1 שמע ישראל אתה עבר היום את-הירדן לבא לרשת גוים גדלים ועצמים ממך ערים גדלת ובצרת בשמים
<p class="verse">
9:2 עם-גדול ורם בני ענקים אשר אתה ידעת ואתה שמעת מי יתיצב לפני בני ענק
<p class="verse">
9:3 וידעת היום כי יהוה אלהיך הוא-העבר לפניך אש אכלה הוא ישמידם והוא יכניעם לפניך והורשתם והאבדתם מהר כאשר דבר יהוה לך
<p class="verse">
9:4 אל-תאמר בלבבך בהדף יהוה אלהיך אתם מלפניך לאמר בצדקתי הביאני יהוה לרשת את-הארץ הזאת וברשעת הגוים האלה יהוה מורישם מפניך
<p class="verse">
9:5 לא בצדקתך ובישר לבבך אתה בא לרשת את-ארצם כי ברשעת הגוים האלה יהוה אלהיך מורישם מפניך ולמען הקים את-הדבר אשר נשבע יהוה לאבתיך לאברהם ליצחק וליעקב
<p class="verse">
9:6 וידעת כי לא בצדקתך יהוה אלהיך נתן לך את-הארץ הטובה הזאת לרשתה כי עם-קשה-ערף אתה
<p class="verse">
9:7 זכר אל-תשכח את אשר-הקצפת את-יהוה אלהיך במדבר למן-היום אשר-יצאת מארץ מצרים עד-באכם עד-המקום הזה ממרים הייתם עם-יהוה
<p class="verse">
9:8 ובחרב הקצפתם את-יהוה ויתאנף יהוה בכם להשמיד אתכם
<p class="verse">
9:9 בעלתי ההרה לקחת לוחת האבנים לוחת הברית אשר-כרת יהוה עמכם ואשב בהר ארבעים יום וארבעים לילה לחם לא אכלתי ומים לא שתיתי
<p class="verse">
9:10 ויתן יהוה אלי את-שני לוחת האבנים כתבים באצבע אלהים ועליהם ככל-הדברים אשר דבר יהוה עמכם בהר מתוך האש ביום הקהל
<p class="verse">
9:11 ויהי מקץ ארבעים יום וארבעים לילה נתן יהוה אלי את-שני לחת האבנים לחות הברית
<p class="verse">
9:12 ויאמר יהוה אלי קום רד מהר מזה כי שחת עמך אשר הוצאת ממצרים סרו מהר מן-הדרך אשר צויתם עשו להם מסכה
<p class="verse">
9:13 ויאמר יהוה אלי לאמר ראיתי את-העם הזה והנה עם-קשה-ערף הוא
<p class="verse">
9:14 הרף ממני ואשמידם ואמחה את-שמם מתחת השמים ואעשה אותך לגוי-עצום ורב ממנו
<p class="verse">
9:15 ואפן וארד מן-ההר וההר בער באש ושני לוחת הברית על שתי ידי
<p class="verse">
9:16 וארא והנה חטאתם ליהוה אלהיכם עשיתם לכם עגל מסכה סרתם מהר מן-הדרך אשר-צוה יהוה אתכם
<p class="verse">
9:17 ואתפש בשני הלחת ואשלכם מעל שתי ידי ואשברם לעיניכם
<p class="verse">
9:18 ואתנפל לפני יהוה כראשנה ארבעים יום וארבעים לילה לחם לא אכלתי ומים לא שתיתי על כל-חטאתכם אשר חטאתם לעשות הרע בעיני יהוה להכעיסו
<p class="verse">
9:19 כי יגרתי מפני האף והחמה אשר קצף יהוה עליכם להשמיד אתכם וישמע יהוה אלי גם בפעם ההוא
<p class="verse">
9:20 ובאהרן התאנף יהוה מאד להשמידו ואתפלל גם-בעד אהרן בעת ההוא
<p class="verse">
9:21 ואת-חטאתכם אשר-עשיתם את-העגל לקחתי ואשרף אתו באש ואכת אתו טחון היטב עד אשר-דק לעפר ואשלך את-עפרו אל-הנחל הירד מן-ההר
<p class="verse">
9:22 ובתבערה ובמסה ובקברת התאוה מקצפים הייתם את-יהוה
<p class="verse">
9:23 ובשלח יהוה אתכם מקדש ברנע לאמר עלו ורשו את-הארץ אשר נתתי לכם ותמרו את-פי יהוה אלהיכם ולא האמנתם לו ולא שמעתם בקלו
<p class="verse">
9:24 ממרים הייתם עם-יהוה מיום דעתי אתכם
<p class="verse">
9:25 ואתנפל לפני יהוה את ארבעים היום ואת-ארבעים הלילה אשר התנפלתי כי-אמר יהוה להשמיד אתכם
<p class="verse">
9:26 ואתפלל אל-יהוה ואמר אדני יהוה אל-תשחת עמך ונחלתך אשר פדית בגדלך אשר-הוצאת ממצרים ביד חזקה
<p class="verse">
9:27 זכר לעבדיך לאברהם ליצחק וליעקב אל-תפן אל-קשי העם הזה ואל-רשעו ואל-חטאתו
<p class="verse">
9:28 פן-יאמרו הארץ אשר הוצאתנו משם מבלי יכלת יהוה להביאם אל-הארץ אשר-דבר להם ומשנאתו אותם הוציאם להמתם במדבר
<p class="verse">
9:29 והם עמך ונחלתך אשר הוצאת בכחך הגדל ובזרעך הנטויה
<p class="verse">
10:1 בעת ההוא אמר יהוה אלי פסל-לך שני-לוחת אבנים כראשנים ועלה אלי ההרה ועשית לך ארון עץ
<p class="verse">
10:2 ואכתב על-הלחת את-הדברים אשר היו על-הלחת הראשנים אשר שברת ושמתם בארון
<p class="verse">
10:3 ואעש ארון עצי שטים ואפסל שני-לחת אבנים כראשנים ואעל ההרה ושני הלחת בידי
<p class="verse">
10:4 ויכתב על-הלחת כמכתב הראשון את עשרת הדברים אשר דבר יהוה אליכם בהר מתוך האש ביום הקהל ויתנם יהוה אלי
<p class="verse">
10:5 ואפן וארד מן-ההר ואשם את-הלחת בארון אשר עשיתי ויהיו שם כאשר צוני יהוה
<p class="verse">
10:6 ובני ישראל נסעו מבארת בני-יעקן מוסרה שם מת אהרן ויקבר שם ויכהן אלעזר בנו תחתיו
<p class="verse">
10:7 משם נסעו הגדגדה ומן-הגדגדה יטבתה ארץ נחלי מים
<p class="verse">
10:8 בעת ההוא הבדיל יהוה את-שבט הלוי לשאת את-ארון ברית-יהוה לעמד לפני יהוה לשרתו ולברך בשמו עד היום הזה
<p class="verse">
10:9 על-כן לא-היה ללוי חלק ונחלה עם-אחיו יהוה הוא נחלתו כאשר דבר יהוה אלהיך לו
<p class="verse">
10:10 ואנכי עמדתי בהר כימים הראשנים ארבעים יום וארבעים לילה וישמע יהוה אלי גם בפעם ההוא לא-אבה יהוה השחיתך
<p class="verse">
10:11 ויאמר יהוה אלי קום לך למסע לפני העם ויבאו ויירשו את-הארץ אשר-נשבעתי לאבתם לתת להם
<p class="verse">
10:12 ועתה ישראל מה יהוה אלהיך שאל מעמך כי אם-ליראה את-יהוה אלהיך ללכת בכל-דרכיו ולאהבה אתו ולעבד את-יהוה אלהיך בכל-לבבך ובכל-נפשך
<p class="verse">
10:13 לשמר את-מצות יהוה ואת-חקתיו אשר אנכי מצוך היום לטוב לך
<p class="verse">
10:14 הן ליהוה אלהיך השמים ושמי השמים הארץ וכל-אשר-בה
<p class="verse">
10:15 רק באבתיך חשק יהוה לאהבה אותם ויבחר בזרעם אחריהם בכם מכל-העמים כיום הזה
<p class="verse">
10:16 ומלתם את ערלת לבבכם וערפכם לא תקשו עוד
<p class="verse">
10:17 כי יהוה אלהיכם הוא אלהי האלהים ואדני האדנים האל הגדל הגבר והנורא אשר לא-ישא פנים ולא יקח שחד
<p class="verse">
10:18 עשה משפט יתום ואלמנה ואהב גר לתת לו לחם ושמלה
<p class="verse">
10:19 ואהבתם את-הגר כי-גרים הייתם בארץ מצרים
<p class="verse">
10:20 את-יהוה אלהיך תירא אתו תעבד ובו תדבק ובשמו תשבע
<p class="verse">
10:21 הוא תהלתך והוא אלהיך אשר-עשה אתך את-הגדלת ואת-הנוראת האלה אשר ראו עיניך
<p class="verse">
10:22 בשבעים נפש ירדו אבתיך מצרימה ועתה שמך יהוה אלהיך ככוכבי השמים לרב
<p class="verse">
11:1 ואהבת את יהוה אלהיך ושמרת משמרתו וחקתיו ומשפטיו ומצותיו כל-הימים
<p class="verse">
11:2 וידעתם היום כי לא את-בניכם אשר לא-ידעו ואשר לא-ראו את-מוסר יהוה אלהיכם את-גדלו את-ידו החזקה וזרעו הנטויה
<p class="verse">
11:3 ואת-אתתיו ואת-מעשיו אשר עשה בתוך מצרים לפרעה מלך-מצרים ולכל-ארצו
<p class="verse">
11:4 ואשר עשה לחיל מצרים לסוסיו ולרכבו אשר הציף את-מי ים-סוף על-פניהם ברדפם אחריכם ויאבדם יהוה עד היום הזה
<p class="verse">
11:5 ואשר עשה לכם במדבר עד-באכם עד-המקום הזה
<p class="verse">
11:6 ואשר עשה לדתן ולאבירם בני אליאב בן-ראובן אשר פצתה הארץ את-פיה ותבלעם ואת-בתיהם ואת-אהליהם ואת כל-היקום אשר ברגליהם בקרב כל-ישראל
<p class="verse">
11:7 כי עיניכם הראת את-כל-מעשה יהוה הגדל אשר עשה
<p class="verse">
11:8 ושמרתם את-כל-המצוה אשר אנכי מצוך היום למען תחזקו ובאתם וירשתם את-הארץ אשר אתם עברים שמה לרשתה
<p class="verse">
11:9 ולמען תאריכו ימים על-האדמה אשר נשבע יהוה לאבתיכם לתת להם ולזרעם ארץ זבת חלב ודבש
<p class="verse">
11:10 כי הארץ אשר אתה בא-שמה לרשתה לא כארץ מצרים הוא אשר יצאתם משם אשר תזרע את-זרעך והשקית ברגלך כגן הירק
<p class="verse">
11:11 והארץ אשר אתם עברים שמה לרשתה ארץ הרים ובקעת למטר השמים תשתה-מים
<p class="verse">
11:12 ארץ אשר-יהוה אלהיך דרש אתה תמיד עיני יהוה אלהיך בה מרשית השנה ועד אחרית שנה
<p class="verse">
11:13 והיה אם-שמע תשמעו אל-מצותי אשר אנכי מצוה אתכם היום לאהבה את-יהוה אלהיכם ולעבדו בכל-לבבכם ובכל-נפשכם
<p class="verse">
11:14 ונתתי מטר-ארצכם בעתו יורה ומלקוש ואספת דגנך ותירשך ויצהרך
<p class="verse">
11:15 ונתתי עשב בשדך לבהמתך ואכלת ושבעת
<p class="verse">
11:16 השמרו לכם פן יפתה לבבכם וסרתם ועבדתם אלהים אחרים והשתחויתם להם
<p class="verse">
11:17 וחרה אף-יהוה בכם ועצר את-השמים ולא-יהיה מטר והאדמה לא תתן את-יבולה ואבדתם מהרה מעל הארץ הטבה אשר יהוה נתן לכם
<p class="verse">
11:18 ושמתם את-דברי אלה על-לבבכם ועל-נפשכם וקשרתם אתם לאות על-ידכם והיו לטוטפת בין עיניכם
<p class="verse">
11:19 ולמדתם אתם את-בניכם לדבר בם בשבתך בביתך ובלכתך בדרך ובשכבך ובקומך
<p class="verse">
11:20 וכתבתם על-מזוזות ביתך ובשעריך
<p class="verse">
11:21 למען ירבו ימיכם וימי בניכם על האדמה אשר נשבע יהוה לאבתיכם לתת להם כימי השמים על-הארץ
<p class="verse">
11:22 כי אם-שמר תשמרון את-כל-המצוה הזאת אשר אנכי מצוה אתכם לעשתה לאהבה את-יהוה אלהיכם ללכת בכל-דרכיו ולדבקה-בו
<p class="verse">
11:23 והוריש יהוה את-כל-הגוים האלה מלפניכם וירשתם גוים גדלים ועצמים מכם
<p class="verse">
11:24 כל-המקום אשר תדרך כף-רגלכם בו לכם יהיה מן-המדבר והלבנון מן-הנהר נהר-פרת ועד הים האחרון יהיה גבלכם
<p class="verse">
11:25 לא-יתיצב איש בפניכם פחדכם ומוראכם יתן יהוה אלהיכם על-פני כל-הארץ אשר תדרכו-בה כאשר דבר לכם
<p class="verse">
11:26 ראה אנכי נתן לפניכם היום ברכה וקללה
<p class="verse">
11:27 את-הברכה אשר תשמעו אל-מצות יהוה אלהיכם אשר אנכי מצוה אתכם היום
<p class="verse">
11:28 והקללה אם-לא תשמעו אל-מצות יהוה אלהיכם וסרתם מן-הדרך אשר אנכי מצוה אתכם היום ללכת אחרי אלהים אחרים אשר לא-ידעתם
<p class="verse">
11:29 והיה כי יביאך יהוה אלהיך אל-הארץ אשר-אתה בא-שמה לרשתה ונתתה את-הברכה על-הר גרזים ואת-הקללה על-הר עיבל
<p class="verse">
11:30 הלא-המה בעבר הירדן אחרי דרך מבוא השמש בארץ הכנעני הישב בערבה מול הגלגל אצל אלוני מרה
<p class="verse">
11:31 כי אתם עברים את-הירדן לבא לרשת את-הארץ אשר-יהוה אלהיכם נתן לכם וירשתם אתה וישבתם-בה
<p class="verse">
11:32 ושמרתם לעשות את כל-החקים ואת-המשפטים אשר אנכי נתן לפניכם היום
<p class="verse">
12:1 אלה החקים והמשפטים אשר תשמרון לעשות בארץ אשר נתן יהוה אלהי אבתיך לך לרשתה כל-הימים אשר-אתם חיים על-האדמה
<p class="verse">
12:2 אבד תאבדון את-כל-המקמות אשר עבדו-שם הגוים אשר אתם ירשים אתם את-אלהיהם על-ההרים הרמים ועל-הגבעות ותחת כל-עץ רענן
<p class="verse">
12:3 ונתצתם את-מזבחתם ושברתם את-מצבתם ואשריהם תשרפון באש ופסילי אלהיהם תגדעון ואבדתם את-שמם מן-המקום ההוא
<p class="verse">
12:4 לא-תעשון כן ליהוה אלהיכם
<p class="verse">
12:5 כי אם-אל-המקום אשר-יבחר יהוה אלהיכם מכל-שבטיכם לשום את-שמו שם לשכנו תדרשו ובאת שמה
<p class="verse">
12:6 והבאתם שמה עלתיכם וזבחיכם ואת מעשרתיכם ואת תרומת ידכם ונדריכם ונדבתיכם ובכרת בקרכם וצאנכם
<p class="verse">
12:7 ואכלתם-שם לפני יהוה אלהיכם ושמחתם בכל משלח ידכם אתם ובתיכם אשר ברכך יהוה אלהיך
<p class="verse">
12:8 לא תעשון ככל אשר אנחנו עשים פה היום איש כל-הישר בעיניו
<p class="verse">
12:9 כי לא-באתם עד-עתה אל-המנוחה ואל-הנחלה אשר-יהוה אלהיך נתן לך
<p class="verse">
12:10 ועברתם את-הירדן וישבתם בארץ אשר-יהוה אלהיכם מנחיל אתכם והניח לכם מכל-איביכם מסביב וישבתם-בטח
<p class="verse">
12:11 והיה המקום אשר-יבחר יהוה אלהיכם בו לשכן שמו שם שמה תביאו את כל-אשר אנכי מצוה אתכם עולתיכם וזבחיכם מעשרתיכם ותרמת ידכם וכל מבחר נדריכם אשר תדרו ליהוה
<p class="verse">
12:12 ושמחתם לפני יהוה אלהיכם אתם ובניכם ובנתיכם ועבדיכם ואמהתיכם והלוי אשר בשעריכם כי אין לו חלק ונחלה אתכם
<p class="verse">
12:13 השמר לך פן-תעלה עלתיך בכל-מקום אשר תראה
<p class="verse">
12:14 כי אם-במקום אשר-יבחר יהוה באחד שבטיך שם תעלה עלתיך ושם תעשה כל אשר אנכי מצוך
<p class="verse">
12:15 רק בכל-אות נפשך תזבח ואכלת בשר כברכת יהוה אלהיך אשר נתן-לך בכל-שעריך הטמא והטהור יאכלנו כצבי וכאיל
<p class="verse">
12:16 רק הדם לא תאכלו על-הארץ תשפכנו כמים
<p class="verse">
12:17 לא-תוכל לאכל בשעריך מעשר דגנך ותירשך ויצהרך ובכרת בקרך וצאנך וכל-נדריך אשר תדר ונדבתיך ותרומת ידך
<p class="verse">
12:18 כי אם-לפני יהוה אלהיך תאכלנו במקום אשר יבחר יהוה אלהיך בו אתה ובנך ובתך ועבדך ואמתך והלוי אשר בשעריך ושמחת לפני יהוה אלהיך בכל משלח ידך
<p class="verse">
12:19 השמר לך פן-תעזב את-הלוי כל-ימיך על-אדמתך
<p class="verse">
12:20 כי-ירחיב יהוה אלהיך את-גבלך כאשר דבר-לך ואמרת אכלה בשר כי-תאוה נפשך לאכל בשר בכל-אות נפשך תאכל בשר
<p class="verse">
12:21 כי-ירחק ממך המקום אשר יבחר יהוה אלהיך לשום שמו שם וזבחת מבקרך ומצאנך אשר נתן יהוה לך כאשר צויתך ואכלת בשעריך בכל אות נפשך
<p class="verse">
12:22 אך כאשר יאכל את-הצבי ואת-האיל כן תאכלנו הטמא והטהור יחדו יאכלנו
<p class="verse">
12:23 רק חזק לבלתי אכל הדם כי הדם הוא הנפש ולא-תאכל הנפש עם-הבשר
<p class="verse">
12:24 לא תאכלנו על-הארץ תשפכנו כמים
<p class="verse">
12:25 לא תאכלנו למען ייטב לך ולבניך אחריך כי-תעשה הישר בעיני יהוה
<p class="verse">
12:26 רק קדשיך אשר-יהיו לך ונדריך תשא ובאת אל-המקום אשר-יבחר יהוה
<p class="verse">
12:27 ועשית עלתיך הבשר והדם על-מזבח יהוה אלהיך ודם-זבחיך ישפך על-מזבח יהוה אלהיך והבשר תאכל
<p class="verse">
12:28 שמר ושמעת את כל-הדברים האלה אשר אנכי מצוך למען ייטב לך ולבניך אחריך עד-עולם כי תעשה הטוב והישר בעיני יהוה אלהיך
<p class="verse">
12:29 כי-יכרית יהוה אלהיך את-הגוים אשר אתה בא-שמה לרשת אותם מפניך וירשת אתם וישבת בארצם
<p class="verse">
12:30 השמר לך פן-תנקש אחריהם אחרי השמדם מפניך ופן-תדרש לאלהיהם לאמר איכה יעבדו הגוים האלה את-אלהיהם ואעשה-כן גם-אני
<p class="verse">
12:31 לא-תעשה כן ליהוה אלהיך כי כל-תועבת יהוה אשר שנא עשו לאלהיהם כי גם את-בניהם ואת-בנתיהם ישרפו באש לאלהיהם
<p class="verse">
13:1 את כל-הדבר אשר אנכי מצוה אתכם אתו תשמרו לעשות לא-תסף עליו ולא תגרע ממנו
<p class="verse">
13:2 כי-יקום בקרבך נביא או חלם חלום ונתן אליך אות או מופת
<p class="verse">
13:3 ובא האות והמופת אשר-דבר אליך לאמר נלכה אחרי אלהים אחרים אשר לא-ידעתם ונעבדם
<p class="verse">
13:4 לא תשמע אל-דברי הנביא ההוא או אל-חולם החלום ההוא כי מנסה יהוה אלהיכם אתכם לדעת הישכם אהבים את-יהוה אלהיכם בכל-לבבכם ובכל-נפשכם
<p class="verse">
13:5 אחרי יהוה אלהיכם תלכו ואתו תיראו ואת-מצותיו תשמרו ובקלו תשמעו ואתו תעבדו ובו תדבקון
<p class="verse">
13:6 והנביא ההוא או חלם החלום ההוא יומת כי דבר-סרה על-יהוה אלהיכם המוציא אתכם מארץ מצרים והפדך מבית עבדים להדיחך מן-הדרך אשר צוך יהוה אלהיך ללכת בה ובערת הרע מקרבך
<p class="verse">
13:7 כי יסיתך אחיך בן-אמך או-בנך או-בתך או אשת חיקך או רעך אשר כנפשך בסתר לאמר נלכה ונעבדה אלהים אחרים אשר לא ידעת אתה ואבתיך
<p class="verse">
13:8 מאלהי העמים אשר סביבתיכם הקרבים אליך או הרחקים ממך מקצה הארץ ועד-קצה הארץ
<p class="verse">
13:9 לא-תאבה לו ולא תשמע אליו ולא-תחוס עינך עליו ולא-תחמל ולא-תכסה עליו
<p class="verse">
13:10 כי הרג תהרגנו ידך תהיה-בו בראשונה להמיתו ויד כל-העם באחרנה
<p class="verse">
13:11 וסקלתו באבנים ומת כי בקש להדיחך מעל יהוה אלהיך המוציאך מארץ מצרים מבית עבדים
<p class="verse">
13:12 וכל-ישראל ישמעו ויראון ולא-יוספו לעשות כדבר הרע הזה בקרבך
<p class="verse">
13:13 כי-תשמע באחת עריך אשר יהוה אלהיך נתן לך לשבת שם לאמר
<p class="verse">
13:14 יצאו אנשים בני-בליעל מקרבך וידיחו את-ישבי עירם לאמר נלכה ונעבדה אלהים אחרים אשר לא-ידעתם
<p class="verse">
13:15 ודרשת וחקרת ושאלת היטב והנה אמת נכון הדבר נעשתה התועבה הזאת בקרבך
<p class="verse">
13:16 הכה תכה את-ישבי העיר ההוא לפי-חרב החרם אתה ואת-כל-אשר-בה ואת-בהמתה לפי-חרב
<p class="verse">
13:17 ואת-כל-שללה תקבץ אל-תוך רחבה ושרפת באש את-העיר ואת-כל-שללה כליל ליהוה אלהיך והיתה תל עולם לא תבנה עוד
<p class="verse">
13:18 ולא-ידבק בידך מאומה מן-החרם למען ישוב יהוה מחרון אפו ונתן-לך רחמים ורחמך והרבך כאשר נשבע לאבתיך
<p class="verse">
13:19 כי תשמע בקול יהוה אלהיך לשמר את-כל-מצותיו אשר אנכי מצוך היום לעשות הישר בעיני יהוה אלהיך
<p class="verse">
14:1 בנים אתם ליהוה אלהיכם לא תתגדדו ולא-תשימו קרחה בין עיניכם למת
<p class="verse">
14:2 כי עם קדוש אתה ליהוה אלהיך ובך בחר יהוה להיות לו לעם סגלה מכל העמים אשר על-פני האדמה
<p class="verse">
14:3 לא תאכל כל-תועבה
<p class="verse">
14:4 זאת הבהמה אשר תאכלו שור שה כשבים ושה עזים
<p class="verse">
14:5 איל וצבי ויחמור ואקו ודישן ותאו וזמר
<p class="verse">
14:6 וכל-בהמה מפרסת פרסה ושסעת שסע שתי פרסות מעלת גרה בבהמה אתה תאכלו
<p class="verse">
14:7 אך את-זה לא תאכלו ממעלי הגרה וממפריסי הפרסה השסועה את-הגמל ואת-הארנבת ואת-השפן כי-מעלה גרה המה ופרסה לא הפריסו טמאים הם לכם
<p class="verse">
14:8 ואת-החזיר כי-מפריס פרסה הוא ולא גרה טמא הוא לכם מבשרם לא תאכלו ובנבלתם לא תגעו
<p class="verse">
14:9 את-זה תאכלו מכל אשר במים כל אשר-לו סנפיר וקשקשת תאכלו
<p class="verse">
14:10 וכל אשר אין-לו סנפיר וקשקשת לא תאכלו טמא הוא לכם
<p class="verse">
14:11 כל-צפור טהרה תאכלו
<p class="verse">
14:12 וזה אשר לא-תאכלו מהם הנשר והפרס והעזניה
<p class="verse">
14:13 והראה ואת-האיה והדיה למינה
<p class="verse">
14:14 ואת כל-ערב למינו
<p class="verse">
14:15 ואת בת היענה ואת-התחמס ואת-השחף ואת-הנץ למינהו
<p class="verse">
14:16 את-הכוס ואת-הינשוף והתנשמת
<p class="verse">
14:17 והקאת ואת-הרחמה ואת-השלך
<p class="verse">
14:18 והחסידה והאנפה למינה והדוכיפת והעטלף
<p class="verse">
14:19 וכל שרץ העוף טמא הוא לכם לא יאכלו
<p class="verse">
14:20 כל-עוף טהור תאכלו
<p class="verse">
14:21 לא תאכלו כל-נבלה לגר אשר-בשעריך תתננה ואכלה או מכר לנכרי כי עם קדוש אתה ליהוה אלהיך לא-תבשל גדי בחלב אמו
<p class="verse">
14:22 עשר תעשר את כל-תבואת זרעך היצא השדה שנה שנה
<p class="verse">
14:23 ואכלת לפני יהוה אלהיך במקום אשר-יבחר לשכן שמו שם מעשר דגנך תירשך ויצהרך ובכרת בקרך וצאנך למען תלמד ליראה את-יהוה אלהיך כל-הימים
<p class="verse">
14:24 וכי-ירבה ממך הדרך כי לא תוכל שאתו כי-ירחק ממך המקום אשר יבחר יהוה אלהיך לשום שמו שם כי יברכך יהוה אלהיך
<p class="verse">
14:25 ונתתה בכסף וצרת הכסף בידך והלכת אל-המקום אשר יבחר יהוה אלהיך בו
<p class="verse">
14:26 ונתתה הכסף בכל אשר-תאוה נפשך בבקר ובצאן וביין ובשכר ובכל אשר תשאלך נפשך ואכלת שם לפני יהוה אלהיך ושמחת אתה וביתך
<p class="verse">
14:27 והלוי אשר-בשעריך לא תעזבנו כי אין לו חלק ונחלה עמך
<p class="verse">
14:28 מקצה שלש שנים תוציא את-כל-מעשר תבואתך בשנה ההוא והנחת בשעריך
<p class="verse">
14:29 ובא הלוי כי אין-לו חלק ונחלה עמך והגר והיתום והאלמנה אשר בשעריך ואכלו ושבעו למען יברכך יהוה אלהיך בכל-מעשה ידך אשר תעשה
<p class="verse">
15:1 מקץ שבע-שנים תעשה שמטה
<p class="verse">
15:2 וזה דבר השמטה שמוט כל-בעל משה ידו אשר ישה ברעהו לא-יגש את-רעהו ואת-אחיו כי-קרא שמטה ליהוה
<p class="verse">
15:3 את-הנכרי תגש ואשר יהיה לך את-אחיך תשמט ידך
<p class="verse">
15:4 אפס כי לא יהיה-בך אביון כי-ברך יברכך יהוה בארץ אשר יהוה אלהיך נתן-לך נחלה לרשתה
<p class="verse">
15:5 רק אם-שמוע תשמע בקול יהוה אלהיך לשמר לעשות את-כל-המצוה הזאת אשר אנכי מצוך היום
<p class="verse">
15:6 כי-יהוה אלהיך ברכך כאשר דבר-לך והעבטת גוים רבים ואתה לא תעבט ומשלת בגוים רבים ובך לא ימשלו
<p class="verse">
15:7 כי-יהיה בך אביון מאחד אחיך באחד שעריך בארצך אשר-יהוה אלהיך נתן לך לא תאמץ את-לבבך ולא תקפץ את-ידך מאחיך האביון
<p class="verse">
15:8 כי-פתח תפתח את-ידך לו והעבט תעביטנו די מחסרו אשר יחסר לו
<p class="verse">
15:9 השמר לך פן-יהיה דבר עם-לבבך בליעל לאמר קרבה שנת-השבע שנת השמטה ורעה עינך באחיך האביון ולא תתן לו וקרא עליך אל-יהוה והיה בך חטא
<p class="verse">
15:10 נתון תתן לו ולא-ירע לבבך בתתך לו כי בגלל הדבר הזה יברכך יהוה אלהיך בכל-מעשך ובכל משלח ידך
<p class="verse">
15:11 כי לא-יחדל אביון מקרב הארץ על-כן אנכי מצוך לאמר פתח תפתח את-ידך לאחיך לעניך ולאבינך בארצך
<p class="verse">
15:12 כי-ימכר לך אחיך העברי או העבריה ועבדך שש שנים ובשנה השביעת תשלחנו חפשי מעמך
<p class="verse">
15:13 וכי-תשלחנו חפשי מעמך לא תשלחנו ריקם
<p class="verse">
15:14 העניק תעניק לו מצאנך ומגרנך ומיקבך אשר ברכך יהוה אלהיך תתן-לו
<p class="verse">
15:15 וזכרת כי עבד היית בארץ מצרים ויפדך יהוה אלהיך על-כן אנכי מצוך את-הדבר הזה היום
<p class="verse">
15:16 והיה כי-יאמר אליך לא אצא מעמך כי אהבך ואת-ביתך כי-טוב לו עמך
<p class="verse">
15:17 ולקחת את-המרצע ונתתה באזנו ובדלת והיה לך עבד עולם ואף לאמתך תעשה-כן
<p class="verse">
15:18 לא-יקשה בעינך בשלחך אתו חפשי מעמך כי משנה שכר שכיר עבדך שש שנים וברכך יהוה אלהיך בכל אשר תעשה
<p class="verse">
15:19 כל-הבכור אשר יולד בבקרך ובצאנך הזכר תקדיש ליהוה אלהיך לא תעבד בבכר שורך ולא תגז בכור צאנך
<p class="verse">
15:20 לפני יהוה אלהיך תאכלנו שנה בשנה במקום אשר-יבחר יהוה אתה וביתך
<p class="verse">
15:21 וכי-יהיה בו מום פסח או עור כל מום רע לא תזבחנו ליהוה אלהיך
<p class="verse">
15:22 בשעריך תאכלנו הטמא והטהור יחדו כצבי וכאיל
<p class="verse">
15:23 רק את-דמו לא תאכל על-הארץ תשפכנו כמים
<p class="verse">
16:1 שמור את-חדש האביב ועשית פסח ליהוה אלהיך כי בחדש האביב הוציאך יהוה אלהיך ממצרים לילה
<p class="verse">
16:2 וזבחת פסח ליהוה אלהיך צאן ובקר במקום אשר-יבחר יהוה לשכן שמו שם
<p class="verse">
16:3 לא-תאכל עליו חמץ שבעת ימים תאכל-עליו מצות לחם עני כי בחפזון יצאת מארץ מצרים למען תזכר את-יום צאתך מארץ מצרים כל ימי חייך
<p class="verse">
16:4 ולא-יראה לך שאר בכל-גבלך שבעת ימים ולא-ילין מן-הבשר אשר תזבח בערב ביום הראשון לבקר
<p class="verse">
16:5 לא תוכל לזבח את-הפסח באחד שעריך אשר-יהוה אלהיך נתן לך
<p class="verse">
16:6 כי אם-אל-המקום אשר-יבחר יהוה אלהיך לשכן שמו שם תזבח את-הפסח בערב כבוא השמש מועד צאתך ממצרים
<p class="verse">
16:7 ובשלת ואכלת במקום אשר יבחר יהוה אלהיך בו ופנית בבקר והלכת לאהליך
<p class="verse">
16:8 ששת ימים תאכל מצות וביום השביעי עצרת ליהוה אלהיך לא תעשה מלאכה
<p class="verse">
16:9 שבעה שבעת תספר-לך מהחל חרמש בקמה תחל לספר שבעה שבעות
<p class="verse">
16:10 ועשית חג שבעות ליהוה אלהיך מסת נדבת ידך אשר תתן כאשר יברכך יהוה אלהיך
<p class="verse">
16:11 ושמחת לפני יהוה אלהיך אתה ובנך ובתך ועבדך ואמתך והלוי אשר בשעריך והגר והיתום והאלמנה אשר בקרבך במקום אשר יבחר יהוה אלהיך לשכן שמו שם
<p class="verse">
16:12 וזכרת כי-עבד היית במצרים ושמרת ועשית את-החקים האלה
<p class="verse">
16:13 חג הסכת תעשה לך שבעת ימים באספך מגרנך ומיקבך
<p class="verse">
16:14 ושמחת בחגך אתה ובנך ובתך ועבדך ואמתך והלוי והגר והיתום והאלמנה אשר בשעריך
<p class="verse">
16:15 שבעת ימים תחג ליהוה אלהיך במקום אשר-יבחר יהוה כי יברכך יהוה אלהיך בכל תבואתך ובכל מעשה ידיך והיית אך שמח
<p class="verse">
16:16 שלוש פעמים בשנה יראה כל-זכורך את-פני יהוה אלהיך במקום אשר יבחר בחג המצות ובחג השבעות ובחג הסכות ולא יראה את-פני יהוה ריקם
<p class="verse">
16:17 איש כמתנת ידו כברכת יהוה אלהיך אשר נתן-לך
<p class="verse">
16:18 שפטים ושטרים תתן-לך בכל-שעריך אשר יהוה אלהיך נתן לך לשבטיך ושפטו את-העם משפט-צדק
<p class="verse">
16:19 לא-תטה משפט לא תכיר פנים ולא-תקח שחד כי השחד יעור עיני חכמים ויסלף דברי צדיקם
<p class="verse">
16:20 צדק צדק תרדף למען תחיה וירשת את-הארץ אשר-יהוה אלהיך נתן לך
<p class="verse">
16:21 לא-תטע לך אשרה כל-עץ אצל מזבח יהוה אלהיך אשר תעשה-לך
<p class="verse">
16:22 ולא-תקים לך מצבה אשר שנא יהוה אלהיך
<p class="verse">
17:1 לא-תזבח ליהוה אלהיך שור ושה אשר יהיה בו מום כל דבר רע כי תועבת יהוה אלהיך הוא
<p class="verse">
17:2 כי-ימצא בקרבך באחד שעריך אשר-יהוה אלהיך נתן לך איש או-אשה אשר יעשה את-הרע בעיני יהוה-אלהיך לעבר בריתו
<p class="verse">
17:3 וילך ויעבד אלהים אחרים וישתחו להם ולשמש או לירח או לכל-צבא השמים אשר לא-צויתי
<p class="verse">
17:4 והגד-לך ושמעת ודרשת היטב והנה אמת נכון הדבר נעשתה התועבה הזאת בישראל
<p class="verse">
17:5 והוצאת את-האיש ההוא או את-האשה ההוא אשר עשו את-הדבר הרע הזה אל-שעריך את-האיש או את-האשה וסקלתם באבנים ומתו
<p class="verse">
17:6 על-פי שנים עדים או שלשה עדים יומת המת לא יומת על-פי עד אחד
<p class="verse">
17:7 יד העדים תהיה-בו בראשנה להמיתו ויד כל-העם באחרנה ובערת הרע מקרבך
<p class="verse">
17:8 כי יפלא ממך דבר למשפט בין-דם לדם בין-דין לדין ובין נגע לנגע דברי ריבת בשעריך וקמת ועלית אל-המקום אשר יבחר יהוה אלהיך בו
<p class="verse">
17:9 ובאת אל-הכהנים הלוים ואל-השפט אשר יהיה בימים ההם ודרשת והגידו לך את דבר המשפט
<p class="verse">
17:10 ועשית על-פי הדבר אשר יגידו לך מן-המקום ההוא אשר יבחר יהוה ושמרת לעשות ככל אשר יורוך
<p class="verse">
17:11 על-פי התורה אשר יורוך ועל-המשפט אשר-יאמרו לך תעשה לא תסור מן-הדבר אשר-יגידו לך ימין ושמאל
<p class="verse">
17:12 והאיש אשר-יעשה בזדון לבלתי שמע אל-הכהן העמד לשרת שם את-יהוה אלהיך או אל-השפט ומת האיש ההוא ובערת הרע מישראל
<p class="verse">
17:13 וכל-העם ישמעו ויראו ולא יזידון עוד
<p class="verse">
17:14 כי-תבא אל-הארץ אשר יהוה אלהיך נתן לך וירשתה וישבתה בה ואמרת אשימה עלי מלך ככל-הגוים אשר סביבתי
<p class="verse">
17:15 שום תשים עליך מלך אשר יבחר יהוה אלהיך בו מקרב אחיך תשים עליך מלך לא תוכל לתת עליך איש נכרי אשר לא-אחיך הוא
<p class="verse">
17:16 רק לא-ירבה-לו סוסים ולא-ישיב את-העם מצרימה למען הרבות סוס ויהוה אמר לכם לא תספון לשוב בדרך הזה עוד
<p class="verse">
17:17 ולא ירבה-לו נשים ולא יסור לבבו וכסף וזהב לא ירבה-לו מאד
<p class="verse">
17:18 והיה כשבתו על כסא ממלכתו וכתב לו את-משנה התורה הזאת על-ספר מלפני הכהנים הלוים
<p class="verse">
17:19 והיתה עמו וקרא בו כל-ימי חייו למען ילמד ליראה את-יהוה אלהיו לשמר את-כל-דברי התורה הזאת ואת-החקים האלה לעשתם
<p class="verse">
17:20 לבלתי רום-לבבו מאחיו ולבלתי סור מן-המצוה ימין ושמאול למען יאריך ימים על-ממלכתו הוא ובניו בקרב ישראל
<p class="verse">
18:1 לא-יהיה לכהנים הלוים כל-שבט לוי חלק ונחלה עם-ישראל אשי יהוה ונחלתו יאכלון
<p class="verse">
18:2 ונחלה לא-יהיה-לו בקרב אחיו יהוה הוא נחלתו כאשר דבר-לו
<p class="verse">
18:3 וזה יהיה משפט הכהנים מאת העם מאת זבחי הזבח אם-שור אם-שה ונתן לכהן הזרע והלחיים והקבה
<p class="verse">
18:4 ראשית דגנך תירשך ויצהרך וראשית גז צאנך תתן-לו
<p class="verse">
18:5 כי בו בחר יהוה אלהיך מכל-שבטיך לעמד לשרת בשם-יהוה הוא ובניו כל-הימים
<p class="verse">
18:6 וכי-יבא הלוי מאחד שעריך מכל-ישראל אשר-הוא גר שם ובא בכל-אות נפשו אל-המקום אשר-יבחר יהוה
<p class="verse">
18:7 ושרת בשם יהוה אלהיו ככל-אחיו הלוים העמדים שם לפני יהוה
<p class="verse">
18:8 חלק כחלק יאכלו לבד ממכריו על-האבות
<p class="verse">
18:9 כי אתה בא אל-הארץ אשר-יהוה אלהיך נתן לך לא-תלמד לעשות כתועבת הגוים ההם
<p class="verse">
18:10 לא-ימצא בך מעביר בנו-ובתו באש קסם קסמים מעונן ומנחש ומכשף
<p class="verse">
18:11 וחבר חבר ושאל אוב וידעני ודרש אל-המתים
<p class="verse">
18:12 כי-תועבת יהוה כל-עשה אלה ובגלל התועבת האלה יהוה אלהיך מוריש אותם מפניך
<p class="verse">
18:13 תמים תהיה עם יהוה אלהיך
<p class="verse">
18:14 כי הגוים האלה אשר אתה יורש אותם אל-מעננים ואל-קסמים ישמעו ואתה לא כן נתן לך יהוה אלהיך
<p class="verse">
18:15 נביא מקרבך מאחיך כמני יקים לך יהוה אלהיך אליו תשמעון
<p class="verse">
18:16 ככל אשר-שאלת מעם יהוה אלהיך בחרב ביום הקהל לאמר לא אסף לשמע את-קול יהוה אלהי ואת-האש הגדלה הזאת לא-אראה עוד ולא אמות
<p class="verse">
18:17 ויאמר יהוה אלי היטיבו אשר דברו
<p class="verse">
18:18 נביא אקים להם מקרב אחיהם כמוך ונתתי דברי בפיו ודבר אליהם את כל-אשר אצונו
<p class="verse">
18:19 והיה האיש אשר לא-ישמע אל-דברי אשר ידבר בשמי אנכי אדרש מעמו
<p class="verse">
18:20 אך הנביא אשר יזיד לדבר דבר בשמי את אשר לא-צויתיו לדבר ואשר ידבר בשם אלהים אחרים ומת הנביא ההוא
<p class="verse">
18:21 וכי תאמר בלבבך איכה נדע את-הדבר אשר לא-דברו יהוה
<p class="verse">
18:22 אשר ידבר הנביא בשם יהוה ולא-יהיה הדבר ולא יבא הוא הדבר אשר לא-דברו יהוה בזדון דברו הנביא לא תגור ממנו
<p class="verse">
19:1 כי-יכרית יהוה אלהיך את-הגוים אשר יהוה אלהיך נתן לך את-ארצם וירשתם וישבת בעריהם ובבתיהם
<p class="verse">
19:2 שלוש ערים תבדיל לך בתוך ארצך אשר יהוה אלהיך נתן לך לרשתה
<p class="verse">
19:3 תכין לך הדרך ושלשת את-גבול ארצך אשר ינחילך יהוה אלהיך והיה לנוס שמה כל-רצח
<p class="verse">
19:4 וזה דבר הרצח אשר-ינוס שמה וחי אשר יכה את-רעהו בבלי-דעת והוא לא-שנא לו מתמל שלשם
<p class="verse">
19:5 ואשר יבא את-רעהו ביער לחטב עצים ונדחה ידו בגרזן לכרת העץ ונשל הברזל מן-העץ ומצא את-רעהו ומת הוא ינוס אל-אחת הערים-האלה וחי
<p class="verse">
19:6 פן-ירדף גאל הדם אחרי הרצח כי-יחם לבבו והשיגו כי-ירבה הדרך והכהו נפש ולו אין משפט-מות כי לא שנא הוא לו מתמול שלשום
<p class="verse">
19:7 על-כן אנכי מצוך לאמר שלש ערים תבדיל לך
<p class="verse">
19:8 ואם-ירחיב יהוה אלהיך את-גבלך כאשר נשבע לאבתיך ונתן לך את-כל-הארץ אשר דבר לתת לאבתיך
<p class="verse">
19:9 כי-תשמר את-כל-המצוה הזאת לעשתה אשר אנכי מצוך היום לאהבה את-יהוה אלהיך וללכת בדרכיו כל-הימים ויספת לך עוד שלש ערים על השלש האלה
<p class="verse">
19:10 ולא ישפך דם נקי בקרב ארצך אשר יהוה אלהיך נתן לך נחלה והיה עליך דמים
<p class="verse">
19:11 וכי-יהיה איש שנא לרעהו וארב לו וקם עליו והכהו נפש ומת ונס אל-אחת הערים האל
<p class="verse">
19:12 ושלחו זקני עירו ולקחו אתו משם ונתנו אתו ביד גאל הדם ומת
<p class="verse">
19:13 לא-תחוס עינך עליו ובערת דם-הנקי מישראל וטוב לך
<p class="verse">
19:14 לא תסיג גבול רעך אשר גבלו ראשנים בנחלתך אשר תנחל בארץ אשר יהוה אלהיך נתן לך לרשתה
<p class="verse">
19:15 לא-יקום עד אחד באיש לכל-עון ולכל-חטאת בכל-חטא אשר יחטא על-פי שני עדים או על-פי שלשה-עדים יקום דבר
<p class="verse">
19:16 כי-יקום עד-חמס באיש לענות בו סרה
<p class="verse">
19:17 ועמדו שני-האנשים אשר-להם הריב לפני יהוה לפני הכהנים והשפטים אשר יהיו בימים ההם
<p class="verse">
19:18 ודרשו השפטים היטב והנה עד-שקר העד שקר ענה באחיו
<p class="verse">
19:19 ועשיתם לו כאשר זמם לעשות לאחיו ובערת הרע מקרבך
<p class="verse">
19:20 והנשארים ישמעו ויראו ולא-יספו לעשות עוד כדבר הרע הזה בקרבך
<p class="verse">
19:21 ולא תחוס עינך נפש בנפש עין בעין שן בשן יד ביד רגל ברגל
<p class="verse">
20:1 כי-תצא למלחמה על-איבך וראית סוס ורכב עם רב ממך לא תירא מהם כי-יהוה אלהיך עמך המעלך מארץ מצרים
<p class="verse">
20:2 והיה כקרבכם אל-המלחמה ונגש הכהן ודבר אל-העם
<p class="verse">
20:3 ואמר אלהם שמע ישראל אתם קרבים היום למלחמה על-איביכם אל-ירך לבבכם אל-תיראו ואל-תחפזו ואל-תערצו מפניהם
<p class="verse">
20:4 כי יהוה אלהיכם ההלך עמכם להלחם לכם עם-איביכם להושיע אתכם
<p class="verse">
20:5 ודברו השטרים אל-העם לאמר מי-האיש אשר בנה בית-חדש ולא חנכו ילך וישב לביתו פן-ימות במלחמה ואיש אחר יחנכנו
<p class="verse">
20:6 ומי-האיש אשר-נטע כרם ולא חללו ילך וישב לביתו פן-ימות במלחמה ואיש אחר יחללנו
<p class="verse">
20:7 ומי-האיש אשר-ארש אשה ולא לקחה ילך וישב לביתו פן-ימות במלחמה ואיש אחר יקחנה
<p class="verse">
20:8 ויספו השטרים לדבר אל-העם ואמרו מי-האיש הירא ורך הלבב ילך וישב לביתו ולא ימס את-לבב אחיו כלבבו
<p class="verse">
20:9 והיה ככלת השטרים לדבר אל-העם ופקדו שרי צבאות בראש העם
<p class="verse">
20:10 כי-תקרב אל-עיר להלחם עליה וקראת אליה לשלום
<p class="verse">
20:11 והיה אם-שלום תענך ופתחה לך והיה כל-העם הנמצא-בה יהיו לך למס ועבדוך
<p class="verse">
20:12 ואם-לא תשלים עמך ועשתה עמך מלחמה וצרת עליה
<p class="verse">
20:13 ונתנה יהוה אלהיך בידך והכית את-כל-זכורה לפי-חרב
<p class="verse">
20:14 רק הנשים והטף והבהמה וכל אשר יהיה בעיר כל-שללה תבז לך ואכלת את-שלל איביך אשר נתן יהוה אלהיך לך
<p class="verse">
20:15 כן תעשה לכל-הערים הרחקת ממך מאד אשר לא-מערי הגוים-האלה הנה
<p class="verse">
20:16 רק מערי העמים האלה אשר יהוה אלהיך נתן לך נחלה לא תחיה כל-נשמה
<p class="verse">
20:17 כי-החרם תחרימם החתי והאמרי הכנעני והפרזי החוי והיבוסי כאשר צוך יהוה אלהיך
<p class="verse">
20:18 למען אשר לא-ילמדו אתכם לעשות ככל תועבתם אשר עשו לאלהיהם וחטאתם ליהוה אלהיכם
<p class="verse">
20:19 כי-תצור אל-עיר ימים רבים להלחם עליה לתפשה לא-תשחית את-עצה לנדח עליו גרזן כי ממנו תאכל ואתו לא תכרת כי האדם עץ השדה לבא מפניך במצור
<p class="verse">
20:20 רק עץ אשר-תדע כי-לא-עץ מאכל הוא אתו תשחית וכרת ובנית מצור על-העיר אשר-הוא עשה עמך מלחמה עד רדתה
<p class="verse">
21:1 כי-ימצא חלל באדמה אשר יהוה אלהיך נתן לך לרשתה נפל בשדה לא נודע מי הכהו
<p class="verse">
21:2 ויצאו זקניך ושפטיך ומדדו אל-הערים אשר סביבת החלל
<p class="verse">
21:3 והיה העיר הקרבה אל-החלל ולקחו זקני העיר ההוא עגלת בקר אשר לא-עבד בה אשר לא-משכה בעל
<p class="verse">
21:4 והורדו זקני העיר ההוא את-העגלה אל-נחל איתן אשר לא-יעבד בו ולא יזרע וערפו-שם את-העגלה בנחל
<p class="verse">
21:5 ונגשו הכהנים בני לוי כי בם בחר יהוה אלהיך לשרתו ולברך בשם יהוה ועל-פיהם יהיה כל-ריב וכל-נגע
<p class="verse">
21:6 וכל זקני העיר ההוא הקרבים אל-החלל ירחצו את-ידיהם על-העגלה הערופה בנחל
<p class="verse">
21:7 וענו ואמרו ידינו לא שפכה את-הדם הזה ועינינו לא ראו
<p class="verse">
21:8 כפר לעמך ישראל אשר-פדית יהוה ואל-תתן דם נקי בקרב עמך ישראל ונכפר להם הדם
<p class="verse">
21:9 ואתה תבער הדם הנקי מקרבך כי-תעשה הישר בעיני יהוה
<p class="verse">
21:10 כי-תצא למלחמה על-איביך ונתנו יהוה אלהיך בידך ושבית שביו
<p class="verse">
21:11 וראית בשביה אשת יפת-תאר וחשקת בה ולקחת לך לאשה
<p class="verse">
21:12 והבאתה אל-תוך ביתך וגלחה את-ראשה ועשתה את-צפרניה
<p class="verse">
21:13 והסירה את-שמלת שביה מעליה וישבה בביתך ובכתה את-אביה ואת-אמה ירח ימים ואחר כן תבוא אליה ובעלתה והיתה לך לאשה
<p class="verse">
21:14 והיה אם-לא חפצת בה ושלחתה לנפשה ומכר לא-תמכרנה בכסף לא-תתעמר בה תחת אשר עניתה
<p class="verse">
21:15 כי-תהיין לאיש שתי נשים האחת אהובה והאחת שנואה וילדו-לו בנים האהובה והשנואה והיה הבן הבכר לשניאה
<p class="verse">
21:16 והיה ביום הנחילו את-בניו את אשר-יהיה לו לא יוכל לבכר את-בן-האהובה על-פני בן-השנואה הבכר
<p class="verse">
21:17 כי את-הבכר בן-השנואה יכיר לתת לו פי שנים בכל אשר-ימצא לו כי-הוא ראשית אנו לו משפט הבכרה
<p class="verse">
21:18 כי-יהיה לאיש בן סורר ומורה איננו שמע בקול אביו ובקול אמו ויסרו אתו ולא ישמע אליהם
<p class="verse">
21:19 ותפשו בו אביו ואמו והוציאו אתו אל-זקני עירו ואל-שער מקמו
<p class="verse">
21:20 ואמרו אל-זקני עירו בננו זה סורר ומרה איננו שמע בקלנו זולל וסבא
<p class="verse">
21:21 ורגמהו כל-אנשי עירו באבנים ומת ובערת הרע מקרבך וכל-ישראל ישמעו ויראו
<p class="verse">
21:22 וכי-יהיה באיש חטא משפט-מות והומת ותלית אתו על-עץ
<p class="verse">
21:23 לא-תלין נבלתו על-העץ כי-קבור תקברנו ביום ההוא כי-קללת אלהים תלוי ולא תטמא את-אדמתך אשר יהוה אלהיך נתן לך נחלה
<p class="verse">
22:1 לא-תראה את-שור אחיך או את-שיו נדחים והתעלמת מהם השב תשיבם לאחיך
<p class="verse">
22:2 ואם-לא קרוב אחיך אליך ולא ידעתו ואספתו אל-תוך ביתך והיה עמך עד דרש אחיך אתו והשבתו לו
<p class="verse">
22:3 וכן תעשה לחמרו וכן תעשה לשמלתו וכן תעשה לכל-אבדת אחיך אשר-תאבד ממנו ומצאתה לא תוכל להתעלם
<p class="verse">
22:4 לא-תראה את-חמור אחיך או שורו נפלים בדרך והתעלמת מהם הקם תקים עמו
<p class="verse">
22:5 לא-יהיה כלי-גבר על-אשה ולא-ילבש גבר שמלת אשה כי תועבת יהוה אלהיך כל-עשה אלה
<p class="verse">
22:6 כי יקרא קן-צפור לפניך בדרך בכל-עץ או על-הארץ אפרחים או ביצים והאם רבצת על-האפרחים או על-הביצים לא-תקח האם על-הבנים
<p class="verse">
22:7 שלח תשלח את-האם ואת-הבנים תקח-לך למען ייטב לך והארכת ימים
<p class="verse">
22:8 כי תבנה בית חדש ועשית מעקה לגגך ולא-תשים דמים בביתך כי-יפל הנפל ממנו
<p class="verse">
22:9 לא-תזרע כרמך כלאים פן-תקדש המלאה הזרע אשר תזרע ותבואת הכרם
<p class="verse">
22:10 לא-תחרש בשור-ובחמר יחדו
<p class="verse">
22:11 לא תלבש שעטנז צמר ופשתים יחדו
<p class="verse">
22:12 גדלים תעשה-לך על-ארבע כנפות כסותך אשר תכסה-בה
<p class="verse">
22:13 כי-יקח איש אשה ובא אליה ושנאה
<p class="verse">
22:14 ושם לה עלילת דברים והוצא עליה שם רע ואמר את-האשה הזאת לקחתי ואקרב אליה ולא-מצאתי לה בתולים
<p class="verse">
22:15 ולקח אבי הנער ואמה והוציאו את-בתולי הנער אל-זקני העיר השערה
<p class="verse">
22:16 ואמר אבי הנער אל-הזקנים את-בתי נתתי לאיש הזה לאשה וישנאה
<p class="verse">
22:17 והנה-הוא שם עלילת דברים לאמר לא-מצאתי לבתך בתולים ואלה בתולי בתי ופרשו השמלה לפני זקני העיר
<p class="verse">
22:18 ולקחו זקני העיר-ההוא את-האיש ויסרו אתו
<p class="verse">
22:19 וענשו אתו מאה כסף ונתנו לאבי הנערה כי הוציא שם רע על בתולת ישראל ולו-תהיה לאשה לא-יוכל לשלחה כל-ימיו
<p class="verse">
22:20 ואם-אמת היה הדבר הזה לא-נמצאו בתולים לנער
<p class="verse">
22:21 והוציאו את-הנער אל-פתח בית-אביה וסקלוה אנשי עירה באבנים ומתה כי-עשתה נבלה בישראל לזנות בית אביה ובערת הרע מקרבך
<p class="verse">
22:22 כי-ימצא איש שכב עם-אשה בעלת-בעל ומתו גם-שניהם האיש השכב עם-האשה והאשה ובערת הרע מישראל
<p class="verse">
22:23 כי יהיה נער בתולה מארשה לאיש ומצאה איש בעיר ושכב עמה
<p class="verse">
22:24 והוצאתם את-שניהם אל-שער העיר ההוא וסקלתם אתם באבנים ומתו את-הנער על-דבר אשר לא-צעקה בעיר ואת-האיש על-דבר אשר-ענה את-אשת רעהו ובערת הרע מקרבך
<p class="verse">
22:25 ואם-בשדה ימצא האיש את-הנער המארשה והחזיק-בה האיש ושכב עמה ומת האיש אשר-שכב עמה לבדו
<p class="verse">
22:26 ולנער לא-תעשה דבר אין לנער חטא מות כי כאשר יקום איש על-רעהו ורצחו נפש כן הדבר הזה
<p class="verse">
22:27 כי בשדה מצאה צעקה הנער המארשה ואין מושיע לה
<p class="verse">
22:28 כי-ימצא איש נער בתולה אשר לא-ארשה ותפשה ושכב עמה ונמצאו
<p class="verse">
22:29 ונתן האיש השכב עמה לאבי הנער חמשים כסף ולו-תהיה לאשה תחת אשר ענה לא-יוכל שלחה כל-ימיו
<p class="verse">
23:1 לא-יקח איש את-אשת אביו ולא יגלה כנף אביו
<p class="verse">
23:2 לא-יבא פצוע-דכה וכרות שפכה בקהל יהוה
<p class="verse">
23:3 לא-יבא ממזר בקהל יהוה גם דור עשירי לא-יבא לו בקהל יהוה
<p class="verse">
23:4 לא-יבא עמוני ומואבי בקהל יהוה גם דור עשירי לא-יבא להם בקהל יהוה עד-עולם
<p class="verse">
23:5 על-דבר אשר לא-קדמו אתכם בלחם ובמים בדרך בצאתכם ממצרים ואשר שכר עליך את-בלעם בן-בעור מפתור ארם נהרים לקללך
<p class="verse">
23:6 ולא-אבה יהוה אלהיך לשמע אל-בלעם ויהפך יהוה אלהיך לך את-הקללה לברכה כי אהבך יהוה אלהיך
<p class="verse">
23:7 לא-תדרש שלמם וטבתם כל-ימיך לעולם
<p class="verse">
23:8 לא-תתעב אדמי כי אחיך הוא לא-תתעב מצרי כי-גר היית בארצו
<p class="verse">
23:9 בנים אשר-יולדו להם דור שלישי יבא להם בקהל יהוה
<p class="verse">
23:10 כי-תצא מחנה על-איביך ונשמרת מכל דבר רע
<p class="verse">
23:11 כי-יהיה בך איש אשר לא-יהיה טהור מקרה-לילה ויצא אל-מחוץ למחנה לא יבא אל-תוך המחנה
<p class="verse">
23:12 והיה לפנות-ערב ירחץ במים וכבא השמש יבא אל-תוך המחנה
<p class="verse">
23:13 ויד תהיה לך מחוץ למחנה ויצאת שמה חוץ
<p class="verse">
23:14 ויתד תהיה לך על-אזנך והיה בשבתך חוץ וחפרתה בה ושבת וכסית את-צאתך
<p class="verse">
23:15 כי יהוה אלהיך מתהלך בקרב מחנך להצילך ולתת איביך לפניך והיה מחניך קדוש ולא-יראה בך ערות דבר ושב מאחריך
<p class="verse">
23:16 לא-תסגיר עבד אל-אדניו אשר-ינצל אליך מעם אדניו
<p class="verse">
23:17 עמך ישב בקרבך במקום אשר-יבחר באחד שעריך בטוב לו לא תוננו
<p class="verse">
23:18 לא-תהיה קדשה מבנות ישראל ולא-יהיה קדש מבני ישראל
<p class="verse">
23:19 לא-תביא אתנן זונה ומחיר כלב בית יהוה אלהיך לכל-נדר כי תועבת יהוה אלהיך גם-שניהם
<p class="verse">
23:20 לא-תשיך לאחיך נשך כסף נשך אכל נשך כל-דבר אשר ישך
<p class="verse">
23:21 לנכרי תשיך ולאחיך לא תשיך למען יברכך יהוה אלהיך בכל משלח ידך על-הארץ אשר-אתה בא-שמה לרשתה
<p class="verse">
23:22 כי-תדר נדר ליהוה אלהיך לא תאחר לשלמו כי-דרש ידרשנו יהוה אלהיך מעמך והיה בך חטא
<p class="verse">
23:23 וכי תחדל לנדר לא-יהיה בך חטא
<p class="verse">
23:24 מוצא שפתיך תשמר ועשית כאשר נדרת ליהוה אלהיך נדבה אשר דברת בפיך
<p class="verse">
23:25 כי תבא בכרם רעך ואכלת ענבים כנפשך שבעך ואל-כליך לא תתן
<p class="verse">
23:26 כי תבא בקמת רעך וקטפת מלילת בידך וחרמש לא תניף על קמת רעך
<p class="verse">
24:1 כי-יקח איש אשה ובעלה והיה אם-לא תמצא-חן בעיניו כי-מצא בה ערות דבר וכתב לה ספר כריתת ונתן בידה ושלחה מביתו
<p class="verse">
24:2 ויצאה מביתו והלכה והיתה לאיש-אחר
<p class="verse">
24:3 ושנאה האיש האחרון וכתב לה ספר כריתת ונתן בידה ושלחה מביתו או כי ימות האיש האחרון אשר-לקחה לו לאשה
<p class="verse">
24:4 לא-יוכל בעלה הראשון אשר-שלחה לשוב לקחתה להיות לו לאשה אחרי אשר הטמאה כי-תועבה הוא לפני יהוה ולא תחטיא את-הארץ אשר יהוה אלהיך נתן לך נחלה
<p class="verse">
24:5 כי-יקח איש אשה חדשה לא יצא בצבא ולא-יעבר עליו לכל-דבר נקי יהיה לביתו שנה אחת ושמח את-אשתו אשר-לקח
<p class="verse">
24:6 לא-יחבל רחים ורכב כי-נפש הוא חבל
<p class="verse">
24:7 כי-ימצא איש גנב נפש מאחיו מבני ישראל והתעמר-בו ומכרו ומת הגנב ההוא ובערת הרע מקרבך
<p class="verse">
24:8 השמר בנגע-הצרעת לשמר מאד ולעשות ככל אשר-יורו אתכם הכהנים הלוים כאשר צויתם תשמרו לעשות
<p class="verse">
24:9 זכור את אשר-עשה יהוה אלהיך למרים בדרך בצאתכם ממצרים
<p class="verse">
24:10 כי-תשה ברעך משאת מאומה לא-תבא אל-ביתו לעבט עבטו
<p class="verse">
24:11 בחוץ תעמד והאיש אשר אתה נשה בו יוציא אליך את-העבוט החוצה
<p class="verse">
24:12 ואם-איש עני הוא לא תשכב בעבטו
<p class="verse">
24:13 השב תשיב לו את-העבוט כבוא השמש ושכב בשלמתו וברכך ולך תהיה צדקה לפני יהוה אלהיך
<p class="verse">
24:14 לא-תעשק שכיר עני ואביון מאחיך או מגרך אשר בארצך בשעריך
<p class="verse">
24:15 ביומו תתן שכרו ולא-תבוא עליו השמש כי עני הוא ואליו הוא נשא את-נפשו ולא-יקרא עליך אל-יהוה והיה בך חטא
<p class="verse">
24:16 לא-יומתו אבות על-בנים ובנים לא-יומתו על-אבות איש בחטאו יומתו
<p class="verse">
24:17 לא תטה משפט גר יתום ולא תחבל בגד אלמנה
<p class="verse">
24:18 וזכרת כי עבד היית במצרים ויפדך יהוה אלהיך משם על-כן אנכי מצוך לעשות את-הדבר הזה
<p class="verse">
24:19 כי תקצר קצירך בשדך ושכחת עמר בשדה לא תשוב לקחתו לגר ליתום ולאלמנה יהיה למען יברכך יהוה אלהיך בכל מעשה ידיך
<p class="verse">
24:20 כי תחבט זיתך לא תפאר אחריך לגר ליתום ולאלמנה יהיה
<p class="verse">
24:21 כי תבצר כרמך לא תעולל אחריך לגר ליתום ולאלמנה יהיה
<p class="verse">
24:22 וזכרת כי-עבד היית בארץ מצרים על-כן אנכי מצוך לעשות את-הדבר הזה
<p class="verse">
25:1 כי-יהיה ריב בין אנשים ונגשו אל-המשפט ושפטום והצדיקו את-הצדיק והרשיעו את-הרשע
<p class="verse">
25:2 והיה אם-בן הכות הרשע והפילו השפט והכהו לפניו כדי רשעתו במספר
<p class="verse">
25:3 ארבעים יכנו לא יסיף פן-יסיף להכתו על-אלה מכה רבה ונקלה אחיך לעיניך
<p class="verse">
25:4 לא-תחסם שור בדישו
<p class="verse">
25:5 כי-ישבו אחים יחדו ומת אחד מהם ובן אין-לו לא-תהיה אשת-המת החוצה לאיש זר יבמה יבא עליה ולקחה לו לאשה ויבמה
<p class="verse">
25:6 והיה הבכור אשר תלד יקום על-שם אחיו המת ולא-ימחה שמו מישראל
<p class="verse">
25:7 ואם-לא יחפץ האיש לקחת את-יבמתו ועלתה יבמתו השערה אל-הזקנים ואמרה מאן יבמי להקים לאחיו שם בישראל לא אבה יבמי
<p class="verse">
25:8 וקראו-לו זקני-עירו ודברו אליו ועמד ואמר לא חפצתי לקחתה
<p class="verse">
25:9 ונגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשה לאיש אשר לא-יבנה את-בית אחיו
<p class="verse">
25:10 ונקרא שמו בישראל בית חלוץ הנעל
<p class="verse">
25:11 כי-ינצו אנשים יחדו איש ואחיו וקרבה אשת האחד להציל את-אישה מיד מכהו ושלחה ידה והחזיקה במבשיו
<p class="verse">
25:12 וקצתה את-כפה לא תחוס עינך
<p class="verse">
25:13 לא-יהיה לך בכיסך אבן ואבן גדולה וקטנה
<p class="verse">
25:14 לא-יהיה לך בביתך איפה ואיפה גדולה וקטנה
<p class="verse">
25:15 אבן שלמה וצדק יהיה-לך איפה שלמה וצדק יהיה-לך למען יאריכו ימיך על האדמה אשר-יהוה אלהיך נתן לך
<p class="verse">
25:16 כי תועבת יהוה אלהיך כל-עשה אלה כל עשה עול
<p class="verse">
25:17 זכור את אשר-עשה לך עמלק בדרך בצאתכם ממצרים
<p class="verse">
25:18 אשר קרך בדרך ויזנב בך כל-הנחשלים אחריך ואתה עיף ויגע ולא ירא אלהים
<p class="verse">
25:19 והיה בהניח יהוה אלהיך לך מכל-איביך מסביב בארץ אשר יהוה-אלהיך נתן לך נחלה לרשתה תמחה את-זכר עמלק מתחת השמים לא תשכח
<p class="verse">
26:1 והיה כי-תבוא אל-הארץ אשר יהוה אלהיך נתן לך נחלה וירשתה וישבת בה
<p class="verse">
26:2 ולקחת מראשית כל-פרי האדמה אשר תביא מארצך אשר יהוה אלהיך נתן לך ושמת בטנא והלכת אל-המקום אשר יבחר יהוה אלהיך לשכן שמו שם
<p class="verse">
26:3 ובאת אל-הכהן אשר יהיה בימים ההם ואמרת אליו הגדתי היום ליהוה אלהיך כי-באתי אל-הארץ אשר נשבע יהוה לאבתינו לתת לנו
<p class="verse">
26:4 ולקח הכהן הטנא מידך והניחו לפני מזבח יהוה אלהיך
<p class="verse">
26:5 וענית ואמרת לפני יהוה אלהיך ארמי אבד אבי וירד מצרימה ויגר שם במתי מעט ויהי-שם לגוי גדול עצום ורב
<p class="verse">
26:6 וירעו אתנו המצרים ויענונו ויתנו עלינו עבדה קשה
<p class="verse">
26:7 ונצעק אל-יהוה אלהי אבתינו וישמע יהוה את-קלנו וירא את-ענינו ואת-עמלנו ואת-לחצנו
<p class="verse">
26:8 ויוצאנו יהוה ממצרים ביד חזקה ובזרע נטויה ובמרא גדל ובאתות ובמפתים
<p class="verse">
26:9 ויבאנו אל-המקום הזה ויתן-לנו את-הארץ הזאת ארץ זבת חלב ודבש
<p class="verse">
26:10 ועתה הנה הבאתי את-ראשית פרי האדמה אשר-נתתה לי יהוה והנחתו לפני יהוה אלהיך והשתחוית לפני יהוה אלהיך
<p class="verse">
26:11 ושמחת בכל-הטוב אשר נתן-לך יהוה אלהיך ולביתך אתה והלוי והגר אשר בקרבך
<p class="verse">
26:12 כי תכלה לעשר את-כל-מעשר תבואתך בשנה השלישת שנת המעשר ונתתה ללוי לגר ליתום ולאלמנה ואכלו בשעריך ושבעו
<p class="verse">
26:13 ואמרת לפני יהוה אלהיך בערתי הקדש מן-הבית וגם נתתיו ללוי ולגר ליתום ולאלמנה ככל-מצותך אשר צויתני לא-עברתי ממצותיך ולא שכחתי
<p class="verse">
26:14 לא-אכלתי באני ממנו ולא-בערתי ממנו בטמא ולא-נתתי ממנו למת שמעתי בקול יהוה אלהי עשיתי ככל אשר צויתני
<p class="verse">
26:15 השקיפה ממעון קדשך מן-השמים וברך את-עמך את-ישראל ואת האדמה אשר נתתה לנו כאשר נשבעת לאבתינו ארץ זבת חלב ודבש
<p class="verse">
26:16 היום הזה יהוה אלהיך מצוך לעשות את-החקים האלה ואת-המשפטים ושמרת ועשית אותם בכל-לבבך ובכל-נפשך
<p class="verse">
26:17 את-יהוה האמרת היום להיות לך לאלהים וללכת בדרכיו ולשמר חקיו ומצותיו ומשפטיו ולשמע בקלו
<p class="verse">
26:18 ויהוה האמירך היום להיות לו לעם סגלה כאשר דבר-לך ולשמר כל-מצותיו
<p class="verse">
26:19 ולתתך עליון על כל-הגוים אשר עשה לתהלה ולשם ולתפארת ולהיתך עם-קדש ליהוה אלהיך כאשר דבר
<p class="verse">
27:1 ויצו משה וזקני ישראל את-העם לאמר שמר את-כל-המצוה אשר אנכי מצוה אתכם היום
<p class="verse">
27:2 והיה ביום אשר תעברו את-הירדן אל-הארץ אשר-יהוה אלהיך נתן לך והקמת לך אבנים גדלות ושדת אתם בשיד
<p class="verse">
27:3 וכתבת עליהן את-כל-דברי התורה הזאת בעברך למען אשר תבא אל-הארץ אשר-יהוה אלהיך נתן לך ארץ זבת חלב ודבש כאשר דבר יהוה אלהי-אבתיך לך
<p class="verse">
27:4 והיה בעברכם את-הירדן תקימו את-האבנים האלה אשר אנכי מצוה אתכם היום בהר עיבל ושדת אותם בשיד
<p class="verse">
27:5 ובנית שם מזבח ליהוה אלהיך מזבח אבנים לא-תניף עליהם ברזל
<p class="verse">
27:6 אבנים שלמות תבנה את-מזבח יהוה אלהיך והעלית עליו עולת ליהוה אלהיך
<p class="verse">
27:7 וזבחת שלמים ואכלת שם ושמחת לפני יהוה אלהיך
<p class="verse">
27:8 וכתבת על-האבנים את-כל-דברי התורה הזאת באר היטב
<p class="verse">
27:9 וידבר משה והכהנים הלוים אל כל-ישראל לאמר הסכת ושמע ישראל היום הזה נהיית לעם ליהוה אלהיך
<p class="verse">
27:10 ושמעת בקול יהוה אלהיך ועשית את-מצותו ואת-חקיו אשר אנכי מצוך היום
<p class="verse">
27:11 ויצו משה את-העם ביום ההוא לאמר
<p class="verse">
27:12 אלה יעמדו לברך את-העם על-הר גרזים בעברכם את-הירדן שמעון ולוי ויהודה ויששכר ויוסף ובנימן
<p class="verse">
27:13 ואלה יעמדו על-הקללה בהר עיבל ראובן גד ואשר וזבולן דן ונפתלי
<p class="verse">
27:14 וענו הלוים ואמרו אל-כל-איש ישראל קול רם
<p class="verse">
27:15 ארור האיש אשר יעשה פסל ומסכה תועבת יהוה מעשה ידי חרש ושם בסתר וענו כל-העם ואמרו אמן
<p class="verse">
27:16 ארור מקלה אביו ואמו ואמר כל-העם אמן
<p class="verse">
27:17 ארור מסיג גבול רעהו ואמר כל-העם אמן
<p class="verse">
27:18 ארור משגה עור בדרך ואמר כל-העם אמן
<p class="verse">
27:19 ארור מטה משפט גר-יתום ואלמנה ואמר כל-העם אמן
<p class="verse">
27:20 ארור שכב עם-אשת אביו כי גלה כנף אביו ואמר כל-העם אמן
<p class="verse">
27:21 ארור שכב עם-כל-בהמה ואמר כל-העם אמן
<p class="verse">
27:22 ארור שכב עם-אחתו בת-אביו או בת-אמו ואמר כל-העם אמן
<p class="verse">
27:23 ארור שכב עם-חתנתו ואמר כל-העם אמן
<p class="verse">
27:24 ארור מכה רעהו בסתר ואמר כל-העם אמן
<p class="verse">
27:25 ארור לקח שחד להכות נפש דם נקי ואמר כל-העם אמן
<p class="verse">
27:26 ארור אשר לא-יקים את-דברי התורה-הזאת לעשות אותם ואמר כל-העם אמן
<p class="verse">
28:1 והיה אם-שמוע תשמע בקול יהוה אלהיך לשמר לעשות את-כל-מצותיו אשר אנכי מצוך היום ונתנך יהוה אלהיך עליון על כל-גויי הארץ
<p class="verse">
28:2 ובאו עליך כל-הברכות האלה והשיגך כי תשמע בקול יהוה אלהיך
<p class="verse">
28:3 ברוך אתה בעיר וברוך אתה בשדה
<p class="verse">
28:4 ברוך פרי-בטנך ופרי אדמתך ופרי בהמתך שגר אלפיך ועשתרות צאנך
<p class="verse">
28:5 ברוך טנאך ומשארתך
<p class="verse">
28:6 ברוך אתה בבאך וברוך אתה בצאתך
<p class="verse">
28:7 יתן יהוה את-איביך הקמים עליך נגפים לפניך בדרך אחד יצאו אליך ובשבעה דרכים ינוסו לפניך
<p class="verse">
28:8 יצו יהוה אתך את-הברכה באסמיך ובכל משלח ידך וברכך בארץ אשר-יהוה אלהיך נתן לך
<p class="verse">
28:9 יקימך יהוה לו לעם קדוש כאשר נשבע-לך כי תשמר את-מצות יהוה אלהיך והלכת בדרכיו
<p class="verse">
28:10 וראו כל-עמי הארץ כי שם יהוה נקרא עליך ויראו ממך
<p class="verse">
28:11 והותרך יהוה לטובה בפרי בטנך ובפרי בהמתך ובפרי אדמתך על האדמה אשר נשבע יהוה לאבתיך לתת לך
<p class="verse">
28:12 יפתח יהוה לך את-אוצרו הטוב את-השמים לתת מטר-ארצך בעתו ולברך את כל-מעשה ידך והלוית גוים רבים ואתה לא תלוה
<p class="verse">
28:13 ונתנך יהוה לראש ולא לזנב והיית רק למעלה ולא תהיה למטה כי-תשמע אל-מצות יהוה אלהיך אשר אנכי מצוך היום לשמר ולעשות
<p class="verse">
28:14 ולא תסור מכל-הדברים אשר אנכי מצוה אתכם היום ימין ושמאול ללכת אחרי אלהים אחרים לעבדם
<p class="verse">
28:15 והיה אם-לא תשמע בקול יהוה אלהיך לשמר לעשות את-כל-מצותיו וחקתיו אשר אנכי מצוך היום ובאו עליך כל-הקללות האלה והשיגוך
<p class="verse">
28:16 ארור אתה בעיר וארור אתה בשדה
<p class="verse">
28:17 ארור טנאך ומשארתך
<p class="verse">
28:18 ארור פרי-בטנך ופרי אדמתך שגר אלפיך ועשתרת צאנך
<p class="verse">
28:19 ארור אתה בבאך וארור אתה בצאתך
<p class="verse">
28:20 ישלח יהוה בך את-המארה את-המהומה ואת-המגערת בכל-משלח ידך אשר תעשה עד השמדך ועד-אבדך מהר מפני רע מעלליך אשר עזבתני
<p class="verse">
28:21 ידבק יהוה בך את-הדבר עד כלתו אתך מעל האדמה אשר-אתה בא-שמה לרשתה
<p class="verse">
28:22 יככה יהוה בשחפת ובקדחת ובדלקת ובחרחר ובחרב ובשדפון ובירקון ורדפוך עד אבדך
<p class="verse">
28:23 והיו שמיך אשר על-ראשך נחשת והארץ אשר-תחתיך ברזל
<p class="verse">
28:24 יתן יהוה את-מטר ארצך אבק ועפר מן-השמים ירד עליך עד השמדך
<p class="verse">
28:25 יתנך יהוה נגף לפני איביך בדרך אחד תצא אליו ובשבעה דרכים תנוס לפניו והיית לזעוה לכל ממלכות הארץ
<p class="verse">
28:26 והיתה נבלתך למאכל לכל-עוף השמים ולבהמת הארץ ואין מחריד
<p class="verse">
28:27 יככה יהוה בשחין מצרים ובעפלים ובגרב ובחרס אשר לא-תוכל להרפא
<p class="verse">
28:28 יככה יהוה בשגעון ובעורון ובתמהון לבב
<p class="verse">
28:29 והיית ממשש בצהרים כאשר ימשש העור באפלה ולא תצליח את-דרכיך והיית אך עשוק וגזול כל-הימים ואין מושיע
<p class="verse">
28:30 אשה תארש ואיש אחר ישגלנה בית תבנה ולא-תשב בו כרם תטע ולא תחללנו
<p class="verse">
28:31 שורך טבוח לעיניך ולא תאכל ממנו חמרך גזול מלפניך ולא ישוב לך צאנך נתנות לאיביך ואין לך מושיע
<p class="verse">
28:32 בניך ובנתיך נתנים לעם אחר ועיניך ראות וכלות אליהם כל-היום ואין לאל ידך
<p class="verse">
28:33 פרי אדמתך וכל-יגיעך יאכל עם אשר לא-ידעת והיית רק עשוק ורצוץ כל-הימים
<p class="verse">
28:34 והיית משגע ממראה עיניך אשר תראה
<p class="verse">
28:35 יככה יהוה בשחין רע על-הברכים ועל-השקים אשר לא-תוכל להרפא מכף רגלך ועד קדקדך
<p class="verse">
28:36 יולך יהוה אתך ואת-מלכך אשר תקים עליך אל-גוי אשר לא-ידעת אתה ואבתיך ועבדת שם אלהים אחרים עץ ואבן
<p class="verse">
28:37 והיית לשמה למשל ולשנינה בכל העמים אשר-ינהגך יהוה שמה
<p class="verse">
28:38 זרע רב תוציא השדה ומעט תאסף כי יחסלנו הארבה
<p class="verse">
28:39 כרמים תטע ועבדת ויין לא-תשתה ולא תאגר כי תאכלנו התלעת
<p class="verse">
28:40 זיתים יהיו לך בכל-גבולך ושמן לא תסוך כי ישל זיתך
<p class="verse">
28:41 בנים ובנות תוליד ולא-יהיו לך כי ילכו בשבי
<p class="verse">
28:42 כל-עצך ופרי אדמתך יירש הצלצל
<p class="verse">
28:43 הגר אשר בקרבך יעלה עליך מעלה מעלה ואתה תרד מטה מטה
<p class="verse">
28:44 הוא ילוך ואתה לא תלונו הוא יהיה לראש ואתה תהיה לזנב
<p class="verse">
28:45 ובאו עליך כל-הקללות האלה ורדפוך והשיגוך עד השמדך כי-לא שמעת בקול יהוה אלהיך לשמר מצותיו וחקתיו אשר צוך
<p class="verse">
28:46 והיו בך לאות ולמופת ובזרעך עד-עולם
<p class="verse">
28:47 תחת אשר לא-עבדת את-יהוה אלהיך בשמחה ובטוב לבב מרב כל
<p class="verse">
28:48 ועבדת את-איביך אשר ישלחנו יהוה בך ברעב ובצמא ובעירם ובחסר כל ונתן על ברזל על-צוארך עד השמידו אתך
<p class="verse">
28:49 ישא יהוה עליך גוי מרחק מקצה הארץ כאשר ידאה הנשר גוי אשר לא-תשמע לשנו
<p class="verse">
28:50 גוי עז פנים אשר לא-ישא פנים לזקן ונער לא יחן
<p class="verse">
28:51 ואכל פרי בהמתך ופרי-אדמתך עד השמדך אשר לא-ישאיר לך דגן תירוש ויצהר שגר אלפיך ועשתרת צאנך עד האבידו אתך
<p class="verse">
28:52 והצר לך בכל-שעריך עד רדת חמתיך הגבהת והבצרות אשר אתה בטח בהן בכל-ארצך והצר לך בכל-שעריך בכל-ארצך אשר נתן יהוה אלהיך לך
<p class="verse">
28:53 ואכלת פרי-בטנך בשר בניך ובנתיך אשר נתן-לך יהוה אלהיך במצור ובמצוק אשר-יציק לך איבך
<p class="verse">
28:54 האיש הרך בך והענג מאד תרע עינו באחיו ובאשת חיקו וביתר בניו אשר יותיר
<p class="verse">
28:55 מתת לאחד מהם מבשר בניו אשר יאכל מבלי השאיר-לו כל במצור ובמצוק אשר יציק לך איבך בכל-שעריך
<p class="verse">
28:56 הרכה בך והענגה אשר לא-נסתה כף-רגלה הצג על-הארץ מהתענג ומרך תרע עינה באיש חיקה ובבנה ובבתה
<p class="verse">
28:57 ובשליתה היוצת מבין רגליה ובבניה אשר תלד כי-תאכלם בחסר-כל בסתר במצור ובמצוק אשר יציק לך איבך בשעריך
<p class="verse">
28:58 אם-לא תשמר לעשות את-כל-דברי התורה הזאת הכתבים בספר הזה ליראה את-השם הנכבד והנורא הזה את יהוה אלהיך
<p class="verse">
28:59 והפלא יהוה את-מכתך ואת מכות זרעך מכות גדלת ונאמנות וחלים רעים ונאמנים
<p class="verse">
28:60 והשיב בך את כל-מדוה מצרים אשר יגרת מפניהם ודבקו בך
<p class="verse">
28:61 גם כל-חלי וכל-מכה אשר לא כתוב בספר התורה הזאת יעלם יהוה עליך עד השמדך
<p class="verse">
28:62 ונשארתם במתי מעט תחת אשר הייתם ככוכבי השמים לרב כי-לא שמעת בקול יהוה אלהיך
<p class="verse">
28:63 והיה כאשר-שש יהוה עליכם להיטיב אתכם ולהרבות אתכם כן ישיש יהוה עליכם להאביד אתכם ולהשמיד אתכם ונסחתם מעל האדמה אשר-אתה בא-שמה לרשתה
<p class="verse">
28:64 והפיצך יהוה בכל-העמים מקצה הארץ ועד-קצה הארץ ועבדת שם אלהים אחרים אשר לא-ידעת אתה ואבתיך עץ ואבן
<p class="verse">
28:65 ובגוים ההם לא תרגיע ולא-יהיה מנוח לכף-רגלך ונתן יהוה לך שם לב רגז וכליון עינים ודאבון נפש
<p class="verse">
28:66 והיו חייך תלאים לך מנגד ופחדת לילה ויומם ולא תאמין בחייך
<p class="verse">
28:67 בבקר תאמר מי-יתן ערב ובערב תאמר מי-יתן בקר מפחד לבבך אשר תפחד וממראה עיניך אשר תראה
<p class="verse">
28:68 והשיבך יהוה מצרים באניות בדרך אשר אמרתי לך לא-תסיף עוד לראתה והתמכרתם שם לאיביך לעבדים ולשפחות ואין קנה
<p class="verse">
28:69 אלה דברי הברית אשר-צוה יהוה את-משה לכרת את-בני ישראל בארץ מואב מלבד הברית אשר-כרת אתם בחרב
<p class="verse">
29:1 ויקרא משה אל-כל-ישראל ויאמר אלהם אתם ראיתם את כל-אשר עשה יהוה לעיניכם בארץ מצרים לפרעה ולכל-עבדיו ולכל-ארצו
<p class="verse">
29:2 המסות הגדלת אשר ראו עיניך האתת והמפתים הגדלים ההם
<p class="verse">
29:3 ולא-נתן יהוה לכם לב לדעת ועינים לראות ואזנים לשמע עד היום הזה
<p class="verse">
29:4 ואולך אתכם ארבעים שנה במדבר לא-בלו שלמתיכם מעליכם ונעלך לא-בלתה מעל רגלך
<p class="verse">
29:5 לחם לא אכלתם ויין ושכר לא שתיתם למען תדעו כי אני יהוה אלהיכם
<p class="verse">
29:6 ותבאו אל-המקום הזה ויצא סיחן מלך-חשבון ועוג מלך-הבשן לקראתנו למלחמה ונכם
<p class="verse">
29:7 ונקח את-ארצם ונתנה לנחלה לראובני ולגדי ולחצי שבט המנשי
<p class="verse">
29:8 ושמרתם את-דברי הברית הזאת ועשיתם אתם למען תשכילו את כל-אשר תעשון
<p class="verse">
29:9 אתם נצבים היום כלכם לפני יהוה אלהיכם ראשיכם שבטיכם זקניכם ושטריכם כל איש ישראל
<p class="verse">
29:10 טפכם נשיכם וגרך אשר בקרב מחניך מחטב עציך עד שאב מימיך
<p class="verse">
29:11 לעברך בברית יהוה אלהיך ובאלתו אשר יהוה אלהיך כרת עמך היום
<p class="verse">
29:12 למען הקים-אתך היום לו לעם והוא יהיה-לך לאלהים כאשר דבר-לך וכאשר נשבע לאבתיך לאברהם ליצחק וליעקב
<p class="verse">
29:13 ולא אתכם לבדכם אנכי כרת את-הברית הזאת ואת-האלה הזאת
<p class="verse">
29:14 כי את-אשר ישנו פה עמנו עמד היום לפני יהוה אלהינו ואת אשר איננו פה עמנו היום
<p class="verse">
29:15 כי-אתם ידעתם את אשר-ישבנו בארץ מצרים ואת אשר-עברנו בקרב הגוים אשר עברתם
<p class="verse">
29:16 ותראו את-שקוציהם ואת גלליהם עץ ואבן כסף וזהב אשר עמהם
<p class="verse">
29:17 פן-יש בכם איש או-אשה או משפחה או-שבט אשר לבבו פנה היום מעם יהוה אלהינו ללכת לעבד את-אלהי הגוים ההם פן-יש בכם שרש פרה ראש ולענה
<p class="verse">
29:18 והיה בשמעו את-דברי האלה הזאת והתברך בלבבו לאמר שלום יהיה-לי כי בשררות לבי אלך למען ספות הרוה את-הצמאה
<p class="verse">
29:19 לא-יאבה יהוה סלח לו כי אז יעשן אף-יהוה וקנאתו באיש ההוא ורבצה בו כל-האלה הכתובה בספר הזה ומחה יהוה את-שמו מתחת השמים
<p class="verse">
29:20 והבדילו יהוה לרעה מכל שבטי ישראל ככל אלות הברית הכתובה בספר התורה הזה
<p class="verse">
29:21 ואמר הדור האחרון בניכם אשר יקומו מאחריכם והנכרי אשר יבא מארץ רחוקה וראו את-מכות הארץ ההוא ואת-תחלאיה אשר-חלה יהוה בה
<p class="verse">
29:22 גפרית ומלח שרפה כל-ארצה לא תזרע ולא תצמח ולא-יעלה בה כל-עשב כמהפכת סדם ועמרה אדמה וצביים אשר הפך יהוה באפו ובחמתו
<p class="verse">
29:23 ואמרו כל-הגוים על-מה עשה יהוה ככה לארץ הזאת מה חרי האף הגדול הזה
<p class="verse">
29:24 ואמרו על אשר עזבו את-ברית יהוה אלהי אבתם אשר כרת עמם בהוציאו אתם מארץ מצרים
<p class="verse">
29:25 וילכו ויעבדו אלהים אחרים וישתחוו להם אלהים אשר לא-ידעום ולא חלק להם
<p class="verse">
29:26 ויחר-אף יהוה בארץ ההוא להביא עליה את-כל-הקללה הכתובה בספר הזה
<p class="verse">
29:27 ויתשם יהוה מעל אדמתם באף ובחמה ובקצף גדול וישלכם אל-ארץ אחרת כיום הזה
<p class="verse">
29:28 הנסתרת ליהוה אלהינו והנגלת לנו ולבנינו עד-עולם לעשות את-כל-דברי התורה הזאת
<p class="verse">
30:1 והיה כי-יבאו עליך כל-הדברים האלה הברכה והקללה אשר נתתי לפניך והשבת אל-לבבך בכל-הגוים אשר הדיחך יהוה אלהיך שמה
<p class="verse">
30:2 ושבת עד-יהוה אלהיך ושמעת בקלו ככל אשר-אנכי מצוך היום אתה ובניך בכל-לבבך ובכל-נפשך
<p class="verse">
30:3 ושב יהוה אלהיך את-שבותך ורחמך ושב וקבצך מכל-העמים אשר הפיצך יהוה אלהיך שמה
<p class="verse">
30:4 אם-יהיה נדחך בקצה השמים משם יקבצך יהוה אלהיך ומשם יקחך
<p class="verse">
30:5 והביאך יהוה אלהיך אל-הארץ אשר-ירשו אבתיך וירשתה והיטבך והרבך מאבתיך
<p class="verse">
30:6 ומל יהוה אלהיך את-לבבך ואת-לבב זרעך לאהבה את-יהוה אלהיך בכל-לבבך ובכל-נפשך למען חייך
<p class="verse">
30:7 ונתן יהוה אלהיך את כל-האלות האלה על-איביך ועל-שנאיך אשר רדפוך
<p class="verse">
30:8 ואתה תשוב ושמעת בקול יהוה ועשית את-כל-מצותיו אשר אנכי מצוך היום
<p class="verse">
30:9 והותירך יהוה אלהיך בכל מעשה ידך בפרי בטנך ובפרי בהמתך ובפרי אדמתך לטבה כי ישוב יהוה לשוש עליך לטוב כאשר-שש על-אבתיך
<p class="verse">
30:10 כי תשמע בקול יהוה אלהיך לשמר מצותיו וחקתיו הכתובה בספר התורה הזה כי תשוב אל-יהוה אלהיך בכל-לבבך ובכל-נפשך
<p class="verse">
30:11 כי המצוה הזאת אשר אנכי מצוך היום לא-נפלאת הוא ממך ולא רחקה הוא
<p class="verse">
30:12 לא בשמים הוא לאמר מי יעלה-לנו השמימה ויקחה לנו וישמענו אתה ונעשנה
<p class="verse">
30:13 ולא-מעבר לים הוא לאמר מי יעבר-לנו אל-עבר הים ויקחה לנו וישמענו אתה ונעשנה
<p class="verse">
30:14 כי-קרוב אליך הדבר מאד בפיך ובלבבך לעשתו
<p class="verse">
30:15 ראה נתתי לפניך היום את-החיים ואת-הטוב ואת-המות ואת-הרע
<p class="verse">
30:16 אשר אנכי מצוך היום לאהבה את-יהוה אלהיך ללכת בדרכיו ולשמר מצותיו וחקתיו ומשפטיו וחיית ורבית וברכך יהוה אלהיך בארץ אשר-אתה בא-שמה לרשתה
<p class="verse">
30:17 ואם-יפנה לבבך ולא תשמע ונדחת והשתחוית לאלהים אחרים ועבדתם
<p class="verse">
30:18 הגדתי לכם היום כי אבד תאבדון לא-תאריכן ימים על-האדמה אשר אתה עבר את-הירדן לבוא שמה לרשתה
<p class="verse">
30:19 העדתי בכם היום את-השמים ואת-הארץ החיים והמות נתתי לפניך הברכה והקללה ובחרת בחיים למען תחיה אתה וזרעך
<p class="verse">
30:20 לאהבה את-יהוה אלהיך לשמע בקלו ולדבקה-בו כי הוא חייך וארך ימיך לשבת על-האדמה אשר נשבע יהוה לאבתיך לאברהם ליצחק וליעקב לתת להם
<p class="verse">
31:1 וילך משה וידבר את-הדברים האלה אל-כל-ישראל
<p class="verse">
31:2 ויאמר אלהם בן-מאה ועשרים שנה אנכי היום לא-אוכל עוד לצאת ולבוא ויהוה אמר אלי לא תעבר את-הירדן הזה
<p class="verse">
31:3 יהוה אלהיך הוא עבר לפניך הוא-ישמיד את-הגוים האלה מלפניך וירשתם יהושע הוא עבר לפניך כאשר דבר יהוה
<p class="verse">
31:4 ועשה יהוה להם כאשר עשה לסיחון ולעוג מלכי האמרי ולארצם אשר השמיד אתם
<p class="verse">
31:5 ונתנם יהוה לפניכם ועשיתם להם ככל-המצוה אשר צויתי אתכם
<p class="verse">
31:6 חזקו ואמצו אל-תיראו ואל-תערצו מפניהם כי יהוה אלהיך הוא ההלך עמך לא ירפך ולא יעזבך
<p class="verse">
31:7 ויקרא משה ליהושע ויאמר אליו לעיני כל-ישראל חזק ואמץ כי אתה תבוא את-העם הזה אל-הארץ אשר נשבע יהוה לאבתם לתת להם ואתה תנחילנה אותם
<p class="verse">
31:8 ויהוה הוא ההלך לפניך הוא יהיה עמך לא ירפך ולא יעזבך לא תירא ולא תחת
<p class="verse">
31:9 ויכתב משה את-התורה הזאת ויתנה אל-הכהנים בני לוי הנשאים את-ארון ברית יהוה ואל-כל-זקני ישראל
<p class="verse">
31:10 ויצו משה אותם לאמר מקץ שבע שנים במעד שנת השמטה בחג הסכות
<p class="verse">
31:11 בבוא כל-ישראל לראות את-פני יהוה אלהיך במקום אשר יבחר תקרא את-התורה הזאת נגד כל-ישראל באזניהם
<p class="verse">
31:12 הקהל את-העם האנשים והנשים והטף וגרך אשר בשעריך למען ישמעו ולמען ילמדו ויראו את-יהוה אלהיכם ושמרו לעשות את-כל-דברי התורה הזאת
<p class="verse">
31:13 ובניהם אשר לא-ידעו ישמעו ולמדו ליראה את-יהוה אלהיכם כל-הימים אשר אתם חיים על-האדמה אשר אתם עברים את-הירדן שמה לרשתה
<p class="verse">
31:14 ויאמר יהוה אל-משה הן קרבו ימיך למות קרא את-יהושע והתיצבו באהל מועד ואצונו וילך משה ויהושע ויתיצבו באהל מועד
<p class="verse">
31:15 וירא יהוה באהל בעמוד ענן ויעמד עמוד הענן על-פתח האהל
<p class="verse">
31:16 ויאמר יהוה אל-משה הנך שכב עם-אבתיך וקם העם הזה וזנה אחרי אלהי נכר-הארץ אשר הוא בא-שמה בקרבו ועזבני והפר את-בריתי אשר כרתי אתו
<p class="verse">
31:17 וחרה אפי בו ביום-ההוא ועזבתים והסתרתי פני מהם והיה לאכל ומצאהו רעות רבות וצרות ואמר ביום ההוא הלא על כי-אין אלהי בקרבי מצאוני הרעות האלה
<p class="verse">
31:18 ואנכי הסתר אסתיר פני ביום ההוא על כל-הרעה אשר עשה כי פנה אל-אלהים אחרים
<p class="verse">
31:19 ועתה כתבו לכם את-השירה הזאת ולמדה את-בני-ישראל שימה בפיהם למען תהיה-לי השירה הזאת לעד בבני ישראל
<p class="verse">
31:20 כי-אביאנו אל-האדמה אשר-נשבעתי לאבתיו זבת חלב ודבש ואכל ושבע ודשן ופנה אל-אלהים אחרים ועבדום ונאצוני והפר את-בריתי
<p class="verse">
31:21 והיה כי-תמצאן אתו רעות רבות וצרות וענתה השירה הזאת לפניו לעד כי לא תשכח מפי זרעו כי ידעתי את-יצרו אשר הוא עשה היום בטרם אביאנו אל-הארץ אשר נשבעתי
<p class="verse">
31:22 ויכתב משה את-השירה הזאת ביום ההוא וילמדה את-בני ישראל
<p class="verse">
31:23 ויצו את-יהושע בן-נון ויאמר חזק ואמץ כי אתה תביא את-בני ישראל אל-הארץ אשר-נשבעתי להם ואנכי אהיה עמך
<p class="verse">
31:24 ויהי ככלות משה לכתב את-דברי התורה-הזאת על-ספר עד תמם
<p class="verse">
31:25 ויצו משה את-הלוים נשאי ארון ברית-יהוה לאמר
<p class="verse">
31:26 לקח את ספר התורה הזה ושמתם אתו מצד ארון ברית-יהוה אלהיכם והיה-שם בך לעד
<p class="verse">
31:27 כי אנכי ידעתי את-מריך ואת-ערפך הקשה הן בעודני חי עמכם היום ממרים היתם עם-יהוה ואף כי-אחרי מותי
<p class="verse">
31:28 הקהילו אלי את-כל-זקני שבטיכם ושטריכם ואדברה באזניהם את הדברים האלה ואעידה בם את-השמים ואת-הארץ
<p class="verse">
31:29 כי ידעתי אחרי מותי כי-השחת תשחתון וסרתם מן-הדרך אשר צויתי אתכם וקראת אתכם הרעה באחרית הימים כי-תעשו את-הרע בעיני יהוה להכעיסו במעשה ידיכם
<p class="verse">
31:30 וידבר משה באזני כל-קהל ישראל את-דברי השירה הזאת עד תמם
<p class="verse">
32:1 האזינו השמים ואדברה ותשמע הארץ אמרי-פי
<p class="verse">
32:2 יערף כמטר לקחי תזל כטל אמרתי כשעירם עלי-דשא וכרביבים עלי-עשב
<p class="verse">
32:3 כי שם יהוה אקרא הבו גדל לאלהינו
<p class="verse">
32:4 הצור תמים פעלו כי כל-דרכיו משפט אל אמונה ואין עול צדיק וישר הוא
<p class="verse">
32:5 שחת לו לא בניו מומם דור עקש ופתלתל
<p class="verse">
32:6 ה-ליהוה תגמלו-זאת עם נבל ולא חכם הלוא-הוא אביך קנך הוא עשך ויכננך
<p class="verse">
32:7 זכר ימות עולם בינו שנות דר-ודר שאל אביך ויגדך זקניך ויאמרו לך
<p class="verse">
32:8 בהנחל עליון גוים בהפרידו בני אדם יצב גבלת עמים למספר בני ישראל
<p class="verse">
32:9 כי חלק יהוה עמו יעקב חבל נחלתו
<p class="verse">
32:10 ימצאהו בארץ מדבר ובתהו ילל ישמן יסבבנהו יבוננהו יצרנהו כאישון עינו
<p class="verse">
32:11 כנשר יעיר קנו על-גוזליו ירחף יפרש כנפיו יקחהו ישאהו על-אברתו
<p class="verse">
32:12 יהוה בדד ינחנו ואין עמו אל נכר
<p class="verse">
32:13 ירכבהו על-במותי ארץ ויאכל תנובת שדי וינקהו דבש מסלע ושמן מחלמיש צור
<p class="verse">
32:14 חמאת בקר וחלב צאן עם-חלב כרים ואילים בני-בשן ועתודים עם-חלב כליות חטה ודם-ענב תשתה-חמר
<p class="verse">
32:15 וישמן ישרון ויבעט שמנת עבית כשית ויטש אלוה עשהו וינבל צור ישעתו
<p class="verse">
32:16 יקנאהו בזרים בתועבת יכעיסהו
<p class="verse">
32:17 יזבחו לשדים לא אלה אלהים לא ידעום חדשים מקרב באו לא שערום אבתיכם
<p class="verse">
32:18 צור ילדך תשי ותשכח אל מחללך
<p class="verse">
32:19 וירא יהוה וינאץ מכעס בניו ובנתיו
<p class="verse">
32:20 ויאמר אסתירה פני מהם אראה מה אחריתם כי דור תהפכת המה בנים לא-אמן בם
<p class="verse">
32:21 הם קנאוני בלא-אל כעסוני בהבליהם ואני אקניאם בלא-עם בגוי נבל אכעיסם
<p class="verse">
32:22 כי-אש קדחה באפי ותיקד עד-שאול תחתית ותאכל ארץ ויבלה ותלהט מוסדי הרים
<p class="verse">
32:23 אספה עלימו רעות חצי אכלה-בם
<p class="verse">
32:24 מזי רעב ולחמי רשף וקטב מרירי ושן-בהמת אשלח-בם עם-חמת זחלי עפר
<p class="verse">
32:25 מחוץ תשכל-חרב ומחדרים אימה גם-בחור גם-בתולה יונק עם-איש שיבה
<p class="verse">
32:26 אמרתי אפאיהם אשביתה מאנוש זכרם
<p class="verse">
32:27 לולי כעס אויב אגור פן-ינכרו צרימו פן-יאמרו ידנו רמה ולא יהוה פעל כל-זאת
<p class="verse">
32:28 כי-גוי אבד עצות המה ואין בהם תבונה
<p class="verse">
32:29 לו חכמו ישכילו זאת יבינו לאחריתם
<p class="verse">
32:30 איכה ירדף אחד אלף ושנים יניסו רבבה אם-לא כי-צורם מכרם ויהוה הסגירם
<p class="verse">
32:31 כי לא כצורנו צורם ואיבינו פלילים
<p class="verse">
32:32 כי-מגפן סדם גפנם ומשדמת עמרה ענבמו ענבי-רוש אשכלת מררת למו
<p class="verse">
32:33 חמת תנינם יינם וראש פתנים אכזר
<p class="verse">
32:34 הלא-הוא כמס עמדי חתום באוצרתי
<p class="verse">
32:35 לי נקם ושלם לעת תמוט רגלם כי קרוב יום אידם וחש עתדת למו
<p class="verse">
32:36 כי-ידין יהוה עמו ועל-עבדיו יתנחם כי יראה כי-אזלת יד ואפס עצור ועזוב
<p class="verse">
32:37 ואמר אי אלהימו צור חסיו בו
<p class="verse">
32:38 אשר חלב זבחימו יאכלו ישתו יין נסיכם יקומו ויעזרכם יהי עליכם סתרה
<p class="verse">
32:39 ראו עתה כי אני אני הוא ואין אלהים עמדי אני אמית ואחיה מחצתי ואני ארפא ואין מידי מציל
<p class="verse">
32:40 כי-אשא אל-שמים ידי ואמרתי חי אנכי לעלם
<p class="verse">
32:41 אם-שנותי ברק חרבי ותאחז במשפט ידי אשיב נקם לצרי ולמשנאי אשלם
<p class="verse">
32:42 אשכיר חצי מדם וחרבי תאכל בשר מדם חלל ושביה מראש פרעות אויב
<p class="verse">
32:43 הרנינו גוים עמו כי דם-עבדיו יקום ונקם ישיב לצריו וכפר אדמתו עמו
<p class="verse">
32:44 ויבא משה וידבר את-כל-דברי השירה-הזאת באזני העם הוא והושע בן-נון
<p class="verse">
32:45 ויכל משה לדבר את-כל-הדברים האלה אל-כל-ישראל
<p class="verse">
32:46 ויאמר אלהם שימו לבבכם לכל-הדברים אשר אנכי מעיד בכם היום אשר תצום את-בניכם לשמר לעשות את-כל-דברי התורה הזאת
<p class="verse">
32:47 כי לא-דבר רק הוא מכם כי-הוא חייכם ובדבר הזה תאריכו ימים על-האדמה אשר אתם עברים את-הירדן שמה לרשתה
<p class="verse">
32:48 וידבר יהוה אל-משה בעצם היום הזה לאמר
<p class="verse">
32:49 עלה אל-הר העברים הזה הר-נבו אשר בארץ מואב אשר על-פני ירחו וראה את-ארץ כנען אשר אני נתן לבני ישראל לאחזה
<p class="verse">
32:50 ומת בהר אשר אתה עלה שמה והאסף אל-עמיך כאשר-מת אהרן אחיך בהר ההר ויאסף אל-עמיו
<p class="verse">
32:51 על אשר מעלתם בי בתוך בני ישראל במי-מריבת קדש מדבר-צן על אשר לא-קדשתם אותי בתוך בני ישראל
<p class="verse">
32:52 כי מנגד תראה את-הארץ ושמה לא תבוא אל-הארץ אשר-אני נתן לבני ישראל
<p class="verse">
33:1 וזאת הברכה אשר ברך משה איש האלהים את-בני ישראל לפני מותו
<p class="verse">
33:2 ויאמר יהוה מסיני בא וזרח משעיר למו הופיע מהר פארן ואתה מרבבת קדש מימינו אשדת למו
<p class="verse">
33:3 אף חבב עמים כל-קדשיו בידך והם תכו לרגלך ישא מדברתיך
<p class="verse">
33:4 תורה צוה-לנו משה מורשה קהלת יעקב
<p class="verse">
33:5 ויהי בישרון מלך בהתאסף ראשי עם יחד שבטי ישראל
<p class="verse">
33:6 יחי ראובן ואל-ימת ויהי מתיו מספר
<p class="verse">
33:7 וזאת ליהודה ויאמר שמע יהוה קול יהודה ואל-עמו תביאנו ידיו רב לו ועזר מצריו תהיה
<p class="verse">
33:8 וללוי אמר תמיך ואוריך לאיש חסידך אשר נסיתו במסה תריבהו על-מי מריבה
<p class="verse">
33:9 האמר לאביו ולאמו לא ראיתיו ואת-אחיו לא הכיר ואת-בנו לא ידע כי שמרו אמרתך ובריתך ינצרו
<p class="verse">
33:10 יורו משפטיך ליעקב ותורתך לישראל ישימו קטורה באפך וכליל על-מזבחך
<p class="verse">
33:11 ברך יהוה חילו ופעל ידיו תרצה מחץ מתנים קמיו ומשנאיו מן-יקומון
<p class="verse">
33:12 לבנימן אמר ידיד יהוה ישכן לבטח עליו חפף עליו כל-היום ובין כתפיו שכן
<p class="verse">
33:13 וליוסף אמר מברכת יהוה ארצו ממגד שמים מטל ומתהום רבצת תחת
<p class="verse">
33:14 וממגד תבואת שמש וממגד גרש ירחים
<p class="verse">
33:15 ומראש הררי-קדם וממגד גבעות עולם
<p class="verse">
33:16 וממגד ארץ ומלאה ורצון שכני סנה תבואתה לראש יוסף ולקדקד נזיר אחיו
<p class="verse">
33:17 בכור שורו הדר לו וקרני ראם קרניו בהם עמים ינגח יחדו אפסי-ארץ והם רבבות אפרים והם אלפי מנשה
<p class="verse">
33:18 ולזבולן אמר שמח זבולן בצאתך ויששכר באהליך
<p class="verse">
33:19 עמים הר-יקראו שם יזבחו זבחי-צדק כי שפע ימים יינקו ושפני טמוני חול
<p class="verse">
33:20 ולגד אמר ברוך מרחיב גד כלביא שכן וטרף זרוע אף-קדקד
<p class="verse">
33:21 וירא ראשית לו כי-שם חלקת מחקק ספון ויתא ראשי עם צדקת יהוה עשה ומשפטיו עם-ישראל
<p class="verse">
33:22 ולדן אמר דן גור אריה יזנק מן-הבשן
<p class="verse">
33:23 ולנפתלי אמר נפתלי שבע רצון ומלא ברכת יהוה ים ודרום ירשה
<p class="verse">
33:24 ולאשר אמר ברוך מבנים אשר יהי רצוי אחיו וטבל בשמן רגלו
<p class="verse">
33:25 ברזל ונחשת מנעלך וכימיך דבאך
<p class="verse">
33:26 אין כאל ישרון רכב שמים בעזרך ובגאותו שחקים
<p class="verse">
33:27 מענה אלהי קדם ומתחת זרעת עולם ויגרש מפניך אויב ויאמר השמד
<p class="verse">
33:28 וישכן ישראל בטח בדד עין יעקב אל-ארץ דגן ותירוש אף-שמיו יערפו טל
<p class="verse">
33:29 אשריך ישראל מי כמוך עם נושע ביהוה מגן עזרך ואשר-חרב גאותך ויכחשו איביך לך ואתה על-במותימו תדרך
<p class="verse">
34:1 ויעל משה מערבת מואב אל-הר נבו ראש הפסגה אשר על-פני ירחו ויראהו יהוה את-כל-הארץ את-הגלעד עד-דן
<p class="verse">
34:2 ואת כל-נפתלי ואת-ארץ אפרים ומנשה ואת כל-ארץ יהודה עד הים האחרון
<p class="verse">
34:3 ואת-הנגב ואת-הככר בקעת ירחו עיר התמרים עד-צער
<p class="verse">
34:4 ויאמר יהוה אליו זאת הארץ אשר נשבעתי לאברהם ליצחק וליעקב לאמר לזרעך אתננה הראיתיך בעיניך ושמה לא תעבר
<p class="verse">
34:5 וימת שם משה עבד-יהוה בארץ מואב על-פי יהוה
<p class="verse">
34:6 ויקבר אתו בגי בארץ מואב מול בית פעור ולא-ידע איש את-קברתו עד היום הזה
<p class="verse">
34:7 ומשה בן-מאה ועשרים שנה במתו לא-כהתה עינו ולא-נס לחה
<p class="verse">
34:8 ויבכו בני ישראל את-משה בערבת מואב שלשים יום ויתמו ימי בכי אבל משה
<p class="verse">
34:9 ויהושע בן-נון מלא רוח חכמה כי-סמך משה את-ידיו עליו וישמעו אליו בני-ישראל ויעשו כאשר צוה יהוה את-משה
<p class="verse">
34:10 ולא-קם נביא עוד בישראל כמשה אשר ידעו יהוה פנים אל-פנים
<p class="verse">
34:11 לכל-האתת והמופתים אשר שלחו יהוה לעשות בארץ מצרים לפרעה ולכל-עבדיו ולכל-ארצו
<p class="verse">
34:12 ולכל היד החזקה ולכל המורא הגדול אשר עשה משה לעיני כל-ישראל
<p class="verse">

</body></html>
