
<html><head>
<title>Hebrew Old Testament - Proverbs</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Proverbs</h1>
<p class="verse">
1:1 משלי שלמה בן-דוד מלך ישראל
<p class="verse">
1:2 לדעת חכמה ומוסר להבין אמרי בינה
<p class="verse">
1:3 לקחת מוסר השכל צדק ומשפט ומישרים
<p class="verse">
1:4 לתת לפתאים ערמה לנער דעת ומזמה
<p class="verse">
1:5 ישמע חכם ויוסף לקח ונבון תחבלות יקנה
<p class="verse">
1:6 להבין משל ומליצה דברי חכמים וחידתם
<p class="verse">
1:7 יראת יהוה ראשית דעת חכמה ומוסר אוילים בזו
<p class="verse">
1:8 שמע בני מוסר אביך ואל-תטש תורת אמך
<p class="verse">
1:9 כי לוית חן הם לראשך וענקים לגרגרתיך
<p class="verse">
1:10 בני אם-יפתוך חטאים אל-תבא
<p class="verse">
1:11 אם-יאמרו לכה אתנו נארבה לדם נצפנה לנקי חנם
<p class="verse">
1:12 נבלעם כשאול חיים ותמימים כיורדי בור
<p class="verse">
1:13 כל-הון יקר נמצא נמלא בתינו שלל
<p class="verse">
1:14 גורלך תפיל בתוכנו כיס אחד יהיה לכלנו
<p class="verse">
1:15 בני אל-תלך בדרך אתם מנע רגלך מנתיבתם
<p class="verse">
1:16 כי רגליהם לרע ירוצו וימהרו לשפך-דם
<p class="verse">
1:17 כי-חנם מזרה הרשת בעיני כל-בעל כנף
<p class="verse">
1:18 והם לדמם יארבו יצפנו לנפשתם
<p class="verse">
1:19 כן ארחות כל-בצע בצע את-נפש בעליו יקח
<p class="verse">
1:20 חכמות בחוץ תרנה ברחבות תתן קולה
<p class="verse">
1:21 בראש המיות תקרא בפתחי שערים בעיר אמריה תאמר
<p class="verse">
1:22 עד-מתי פתים תאהבו פתי ולצים לצון חמדו להם וכסילים ישנאו-דעת
<p class="verse">
1:23 תשובו לתוכחתי הנה אביעה לכם רוחי אודיעה דברי אתכם
<p class="verse">
1:24 יען קראתי ותמאנו נטיתי ידי ואין מקשיב
<p class="verse">
1:25 ותפרעו כל-עצתי ותוכחתי לא אביתם
<p class="verse">
1:26 גם-אני באידכם אשחק אלעג בבא פחדכם
<p class="verse">
1:27 בבא כשאוה פחדכם ואידכם כסופה יאתה בבא עליכם צרה וצוקה
<p class="verse">
1:28 אז יקראנני ולא אענה ישחרנני ולא ימצאנני
<p class="verse">
1:29 תחת כי-שנאו דעת ויראת יהוה לא בחרו
<p class="verse">
1:30 לא-אבו לעצתי נאצו כל-תוכחתי
<p class="verse">
1:31 ויאכלו מפרי דרכם וממעצתיהם ישבעו
<p class="verse">
1:32 כי משובת פתים תהרגם ושלות כסילים תאבדם
<p class="verse">
1:33 ושמע לי ישכן-בטח ושאנן מפחד רעה
<p class="verse">
2:1 בני אם-תקח אמרי ומצותי תצפן אתך
<p class="verse">
2:2 להקשיב לחכמה אזנך תטה לבך לתבונה
<p class="verse">
2:3 כי אם לבינה תקרא לתבונה תתן קולך
<p class="verse">
2:4 אם-תבקשנה ככסף וכמטמונים תחפשנה
<p class="verse">
2:5 אז תבין יראת יהוה ודעת אלהים תמצא
<p class="verse">
2:6 כי-יהוה יתן חכמה מפיו דעת ותבונה
<p class="verse">
2:7 וצפן לישרים תושיה מגן להלכי תם
<p class="verse">
2:8 לנצר ארחות משפט ודרך חסידו ישמר
<p class="verse">
2:9 אז תבין צדק ומשפט ומישרים כל-מעגל-טוב
<p class="verse">
2:10 כי-תבוא חכמה בלבך ודעת לנפשך ינעם
<p class="verse">
2:11 מזמה תשמר עליך תבונה תנצרכה
<p class="verse">
2:12 להצילך מדרך רע מאיש מדבר תהפכות
<p class="verse">
2:13 העזבים ארחות ישר ללכת בדרכי-חשך
<p class="verse">
2:14 השמחים לעשות רע יגילו בתהפכות רע
<p class="verse">
2:15 אשר ארחתיהם עקשים ונלוזים במעגלותם
<p class="verse">
2:16 להצילך מאשה זרה מנכריה אמריה החליקה
<p class="verse">
2:17 העזבת אלוף נעוריה ואת-ברית אלהיה שכחה
<p class="verse">
2:18 כי שחה אל-מות ביתה ואל-רפאים מעגלתיה
<p class="verse">
2:19 כל-באיה לא ישובון ולא-ישיגו ארחות חיים
<p class="verse">
2:20 למען תלך בדרך טובים וארחות צדיקים תשמר
<p class="verse">
2:21 כי-ישרים ישכנו-ארץ ותמימים יותרו בה
<p class="verse">
2:22 ורשעים מארץ יכרתו ובוגדים יסחו ממנה
<p class="verse">
3:1 בני תורתי אל-תשכח ומצותי יצר לבך
<p class="verse">
3:2 כי ארך ימים ושנות חיים ושלום יוסיפו לך
<p class="verse">
3:3 חסד ואמת אל-יעזבך קשרם על-גרגרותיך כתבם על-לוח לבך
<p class="verse">
3:4 ומצא-חן ושכל-טוב בעיני אלהים ואדם
<p class="verse">
3:5 בטח אל-יהוה בכל-לבך ואל-בינתך אל-תשען
<p class="verse">
3:6 בכל-דרכיך דעהו והוא יישר ארחתיך
<p class="verse">
3:7 אל-תהי חכם בעיניך ירא את-יהוה וסור מרע
<p class="verse">
3:8 רפאות תהי לשרך ושקוי לעצמותיך
<p class="verse">
3:9 כבד את-יהוה מהונך ומראשית כל-תבואתך
<p class="verse">
3:10 וימלאו אסמיך שבע ותירוש יקביך יפרצו
<p class="verse">
3:11 מוסר יהוה בני אל-תמאס ואל-תקץ בתוכחתו
<p class="verse">
3:12 כי את אשר יאהב יהוה יוכיח וכאב את-בן ירצה
<p class="verse">
3:13 אשרי אדם מצא חכמה ואדם יפיק תבונה
<p class="verse">
3:14 כי טוב סחרה מסחר-כסף ומחרוץ תבואתה
<p class="verse">
3:15 יקרה היא מפניים וכל-חפציך לא ישוו-בה
<p class="verse">
3:16 ארך ימים בימינה בשמאולה עשר וכבוד
<p class="verse">
3:17 דרכיה דרכי-נעם וכל-נתיבותיה שלום
<p class="verse">
3:18 עץ-חיים היא למחזיקים בה ותמכיה מאשר
<p class="verse">
3:19 יהוה בחכמה יסד-ארץ כונן שמים בתבונה
<p class="verse">
3:20 בדעתו תהומות נבקעו ושחקים ירעפו-טל
<p class="verse">
3:21 בני אל-ילזו מעיניך נצר תשיה ומזמה
<p class="verse">
3:22 ויהיו חיים לנפשך וחן לגרגרתיך
<p class="verse">
3:23 אז תלך לבטח דרכך ורגלך לא תגוף
<p class="verse">
3:24 אם-תשכב לא-תפחד ושכבת וערבה שנתך
<p class="verse">
3:25 אל-תירא מפחד פתאם ומשאת רשעים כי תבא
<p class="verse">
3:26 כי-יהוה יהיה בכסלך ושמר רגלך מלכד
<p class="verse">
3:27 אל-תמנע-טוב מבעליו בהיות לאל ידיך לעשות
<p class="verse">
3:28 אל-תאמר לרעיך לך ושוב ומחר אתן ויש אתך
<p class="verse">
3:29 אל-תחרש על-רעך רעה והוא-יושב לבטח אתך
<p class="verse">
3:30 אל-תרוב עם-אדם חנם אם-לא גמלך רעה
<p class="verse">
3:31 אל-תקנא באיש חמס ואל-תבחר בכל-דרכיו
<p class="verse">
3:32 כי תועבת יהוה נלוז ואת-ישרים סודו
<p class="verse">
3:33 מארת יהוה בבית רשע ונוה צדיקים יברך
<p class="verse">
3:34 אם-ללצים הוא-יליץ ולעניים יתן-חן
<p class="verse">
3:35 כבוד חכמים ינחלו וכסילים מרים קלון
<p class="verse">
4:1 שמעו בנים מוסר אב והקשיבו לדעת בינה
<p class="verse">
4:2 כי לקח טוב נתתי לכם תורתי אל-תעזבו
<p class="verse">
4:3 כי-בן הייתי לאבי רך ויחיד לפני אמי
<p class="verse">
4:4 וירני ויאמר לי יתמך-דברי לבך שמר מצותי וחיה
<p class="verse">
4:5 קנה חכמה קנה בינה אל-תשכח ואל-תט מאמרי-פי
<p class="verse">
4:6 אל-תעזבה ותשמרך אהבה ותצרך
<p class="verse">
4:7 ראשית חכמה קנה חכמה ובכל-קנינך קנה בינה
<p class="verse">
4:8 סלסלה ותרוממך תכבדך כי תחבקנה
<p class="verse">
4:9 תתן לראשך לוית-חן עטרת תפארת תמגנך
<p class="verse">
4:10 שמע בני וקח אמרי וירבו לך שנות חיים
<p class="verse">
4:11 בדרך חכמה הרתיך הדרכתיך במעגלי-ישר
<p class="verse">
4:12 בלכתך לא-יצר צעדך ואם-תרוץ לא תכשל
<p class="verse">
4:13 החזק במוסר אל-תרף נצרה כי-היא חייך
<p class="verse">
4:14 בארח רשעים אל-תבא ואל-תאשר בדרך רעים
<p class="verse">
4:15 פרעהו אל-תעבר-בו שטה מעליו ועבור
<p class="verse">
4:16 כי לא ישנו אם-לא ירעו ונגזלה שנתם אם-לא יכשולו
<p class="verse">
4:17 כי לחמו לחם רשע ויין חמסים ישתו
<p class="verse">
4:18 וארח צדיקים כאור נגה הולך ואור עד-נכון היום
<p class="verse">
4:19 דרך רשעים כאפלה לא ידעו במה יכשלו
<p class="verse">
4:20 בני לדברי הקשיבה לאמרי הט-אזנך
<p class="verse">
4:21 אל-יליזו מעיניך שמרם בתוך לבבך
<p class="verse">
4:22 כי-חיים הם למצאיהם ולכל-בשרו מרפא
<p class="verse">
4:23 מכל-משמר נצר לבך כי-ממנו תוצאות חיים
<p class="verse">
4:24 הסר ממך עקשות פה ולזות שפתים הרחק ממך
<p class="verse">
4:25 עיניך לנכח יביטו ועפעפיך יישרו נגדך
<p class="verse">
4:26 פלס מעגל רגלך וכל-דרכיך יכנו
<p class="verse">
4:27 אל-תט-ימין ושמאול הסר רגלך מרע
<p class="verse">
5:1 בני לחכמתי הקשיבה לתבונתי הט-אזנך
<p class="verse">
5:2 לשמר מזמות ודעת שפתיך ינצרו
<p class="verse">
5:3 כי נפת תטפנה שפתי זרה וחלק משמן חכה
<p class="verse">
5:4 ואחריתה מרה כלענה חדה כחרב פיות
<p class="verse">
5:5 רגליה ירדות מות שאול צעדיה יתמכו
<p class="verse">
5:6 ארח חיים פן-תפלס נעו מעגלתיה לא תדע
<p class="verse">
5:7 ועתה בנים שמעו-לי ואל-תסורו מאמרי-פי
<p class="verse">
5:8 הרחק מעליה דרכך ואל-תקרב אל-פתח ביתה
<p class="verse">
5:9 פן-תתן לאחרים הודך ושנתיך לאכזרי
<p class="verse">
5:10 פן-ישבעו זרים כחך ועצביך בבית נכרי
<p class="verse">
5:11 ונהמת באחריתך בכלות בשרך ושארך
<p class="verse">
5:12 ואמרת איך שנאתי מוסר ותוכחת נאץ לבי
<p class="verse">
5:13 ולא-שמעתי בקול מורי ולמלמדי לא-הטיתי אזני
<p class="verse">
5:14 כמעט הייתי בכל-רע בתוך קהל ועדה
<p class="verse">
5:15 שתה-מים מבורך ונזלים מתוך בארך
<p class="verse">
5:16 יפוצו מעינתיך חוצה ברחבות פלגי-מים
<p class="verse">
5:17 יהיו-לך לבדך ואין לזרים אתך
<p class="verse">
5:18 יהי-מקורך ברוך ושמח מאשת נעורך
<p class="verse">
5:19 אילת אהבים ויעלת-חן דדיה ירוך בכל-עת באהבתה תשגה תמיד
<p class="verse">
5:20 ולמה תשגה בני בזרה ותחבק חק נכריה
<p class="verse">
5:21 כי נכח עיני יהוה דרכי-איש וכל-מעגלתיו מפלס
<p class="verse">
5:22 עוונותיו ילכדנו את-הרשע ובחבלי חטאתו יתמך
<p class="verse">
5:23 הוא ימות באין מוסר וברב אולתו ישגה
<p class="verse">
6:1 בני אם-ערבת לרעך תקעת לזר כפיך
<p class="verse">
6:2 נוקשת באמרי-פיך נלכדת באמרי-פיך
<p class="verse">
6:3 עשה זאת אפוא בני והנצל כי באת בכף-רעך לך התרפס ורהב רעיך
<p class="verse">
6:4 אל-תתן שנה לעיניך ותנומה לעפעפיך
<p class="verse">
6:5 הנצל כצבי מיד וכצפור מיד יקוש
<p class="verse">
6:6 לך-אל-נמלה עצל ראה דרכיה וחכם
<p class="verse">
6:7 אשר אין-לה קצין שטר ומשל
<p class="verse">
6:8 תכין בקיץ לחמה אגרה בקציר מאכלה
<p class="verse">
6:9 עד-מתי עצל תשכב מתי תקום משנתך
<p class="verse">
6:10 מעט שנות מעט תנומות מעט חבק ידים לשכב
<p class="verse">
6:11 ובא-כמהלך ראשך ומחסרך כאיש מגן
<p class="verse">
6:12 אדם בליעל איש און הולך עקשות פה
<p class="verse">
6:13 קרץ בעינו מלל ברגלו מרה באצבעתיו
<p class="verse">
6:14 תהפכות בלבו חרש רע בכל-עת מדנים ישלח
<p class="verse">
6:15 על-כן פתאם יבוא אידו פתע ישבר ואין מרפא
<p class="verse">
6:16 שש-הנה שנא יהוה ושבע תועבות נפשו
<p class="verse">
6:17 עינים רמות לשון שקר וידים שפכות דם-נקי
<p class="verse">
6:18 לב חרש מחשבות און רגלים ממהרות לרוץ לרעה
<p class="verse">
6:19 יפיח כזבים עד שקר ומשלח מדנים בין אחים
<p class="verse">
6:20 נצר בני מצות אביך ואל-תטש תורת אמך
<p class="verse">
6:21 קשרם על-לבך תמיד ענדם על-גרגרתך
<p class="verse">
6:22 בהתהלכך תנחה אתך בשכבך תשמר עליך והקיצות היא תשיחך
<p class="verse">
6:23 כי נר מצוה ותורה אור ודרך חיים תוכחות מוסר
<p class="verse">
6:24 לשמרך מאשת רע מחלקת לשון נכריה
<p class="verse">
6:25 אל-תחמד יפיה בלבבך ואל-תקחך בעפעפיה
<p class="verse">
6:26 כי בעד-אשה זונה עד-ככר לחם ואשת איש נפש יקרה תצוד
<p class="verse">
6:27 היחתה איש אש בחיקו ובגדיו לא תשרפנה
<p class="verse">
6:28 אם-יהלך איש על-הגחלים ורגליו לא תכוינה
<p class="verse">
6:29 כן הבא אל-אשת רעהו לא ינקה כל-הנגע בה
<p class="verse">
6:30 לא-יבוזו לגנב כי יגנוב למלא נפשו כי ירעב
<p class="verse">
6:31 ונמצא ישלם שבעתים את-כל-הון ביתו יתן
<p class="verse">
6:32 נאף אשה חסר-לב משחית נפשו הוא יעשנה
<p class="verse">
6:33 נגע-וקלון ימצא וחרפתו לא תמחה
<p class="verse">
6:34 כי-קנאה חמת-גבר ולא-יחמול ביום נקם
<p class="verse">
6:35 לא-ישא פני כל-כפר ולא-יאבה כי תרבה-שחד
<p class="verse">
7:1 בני שמר אמרי ומצותי תצפן אתך
<p class="verse">
7:2 שמר מצותי וחיה ותורתי כאישון עיניך
<p class="verse">
7:3 קשרם על-אצבעתיך כתבם על-לוח לבך
<p class="verse">
7:4 אמר לחכמה אחתי את ומדע לבינה תקרא
<p class="verse">
7:5 לשמרך מאשה זרה מנכריה אמריה החליקה
<p class="verse">
7:6 כי בחלון ביתי בעד אשנבי נשקפתי
<p class="verse">
7:7 וארא בפתאים אבינה בבנים נער חסר-לב
<p class="verse">
7:8 עבר בשוק אצל פנה ודרך ביתה יצעד
<p class="verse">
7:9 בנשף-בערב יום באישון לילה ואפלה
<p class="verse">
7:10 והנה אשה לקראתו שית זונה ונצרת לב
<p class="verse">
7:11 המיה היא וסררת בביתה לא-ישכנו רגליה
<p class="verse">
7:12 פעם בחוץ פעם ברחבות ואצל כל-פנה תארב
<p class="verse">
7:13 והחזיקה בו ונשקה-לו העזה פניה ותאמר לו
<p class="verse">
7:14 זבחי שלמים עלי היום שלמתי נדרי
<p class="verse">
7:15 על-כן יצאתי לקראתך לשחר פניך ואמצאך
<p class="verse">
7:16 מרבדים רבדתי ערשי חטבות אטון מצרים
<p class="verse">
7:17 נפתי משכבי מר אהלים וקנמון
<p class="verse">
7:18 לכה נרוה דדים עד-הבקר נתעלסה באהבים
<p class="verse">
7:19 כי אין האיש בביתו הלך בדרך מרחוק
<p class="verse">
7:20 צרור-הכסף לקח בידו ליום הכסא יבא ביתו
<p class="verse">
7:21 הטתו ברב לקחה בחלק שפתיה תדיחנו
<p class="verse">
7:22 הולך אחריה פתאם כשור אל-טבח יבוא וכעכס אל-מוסר אויל
<p class="verse">
7:23 עד יפלח חץ כבדו כמהר צפור אל-פח ולא-ידע כי-בנפשו הוא
<p class="verse">
7:24 ועתה בנים שמעו-לי והקשיבו לאמרי-פי
<p class="verse">
7:25 אל-ישט אל-דרכיה לבך אל-תתע בנתיבותיה
<p class="verse">
7:26 כי-רבים חללים הפילה ועצמים כל-הרגיה
<p class="verse">
7:27 דרכי שאול ביתה ירדות אל-חדרי-מות
<p class="verse">
8:1 הלא-חכמה תקרא ותבונה תתן קולה
<p class="verse">
8:2 בראש-מרומים עלי-דרך בית נתיבות נצבה
<p class="verse">
8:3 ליד-שערים לפי-קרת מבוא פתחים תרנה
<p class="verse">
8:4 אליכם אישים אקרא וקולי אל-בני אדם
<p class="verse">
8:5 הבינו פתאים ערמה וכסילים הבינו לב
<p class="verse">
8:6 שמעו כי-נגידים אדבר ומפתח שפתי מישרים
<p class="verse">
8:7 כי-אמת יהגה חכי ותועבת שפתי רשע
<p class="verse">
8:8 בצדק כל-אמרי-פי אין בהם נפתל ועקש
<p class="verse">
8:9 כלם נכחים למבין וישרים למצאי דעת
<p class="verse">
8:10 קחו-מוסרי ואל-כסף ודעת מחרוץ נבחר
<p class="verse">
8:11 כי-טובה חכמה מפנינים וכל-חפצים לא ישוו-בה
<p class="verse">
8:12 אני-חכמה שכנתי ערמה ודעת מזמות אמצא
<p class="verse">
8:13 יראת יהוה שנאת רע גאה וגאון ודרך רע ופי תהפכות שנאתי
<p class="verse">
8:14 לי-עצה ותושיה אני בינה לי גבורה
<p class="verse">
8:15 בי מלכים ימלכו ורוזנים יחקקו צדק
<p class="verse">
8:16 בי שרים ישרו ונדיבים כל-שפטי צדק
<p class="verse">
8:17 אני אהביה אהב ומשחרי ימצאנני
<p class="verse">
8:18 עשר-וכבוד אתי הון עתק וצדקה
<p class="verse">
8:19 טוב פריי מחרוץ ומפז ותבואתי מכסף נבחר
<p class="verse">
8:20 בארח-צדקה אהלך בתוך נתיבות משפט
<p class="verse">
8:21 להנחיל אהבי יש ואצרתיהם אמלא
<p class="verse">
8:22 יהוה קנני ראשית דרכו קדם מפעליו מאז
<p class="verse">
8:23 מעולם נסכתי מראש מקדמי-ארץ
<p class="verse">
8:24 באין-תהמות חוללתי באין מעינות נכבדי-מים
<p class="verse">
8:25 בטרם הרים הטבעו לפני גבעות חוללתי
<p class="verse">
8:26 עד-לא עשה ארץ וחוצות וראש עפרות תבל
<p class="verse">
8:27 בהכינו שמים שם אני בחוקו חוג על-פני תהום
<p class="verse">
8:28 באמצו שחקים ממעל בעזוז עינות תהום
<p class="verse">
8:29 בשומו לים חקו ומים לא יעברו-פיו בחוקו מוסדי ארץ
<p class="verse">
8:30 ואהיה אצלו אמון ואהיה שעשעים יום יום משחקת לפניו בכל-עת
<p class="verse">
8:31 משחקת בתבל ארצו ושעשעי את-בני אדם
<p class="verse">
8:32 ועתה בנים שמעו-לי ואשרי דרכי ישמרו
<p class="verse">
8:33 שמעו מוסר וחכמו ואל-תפרעו
<p class="verse">
8:34 אשרי אדם שמע לי לשקד על-דלתתי יום יום לשמר מזוזת פתחי
<p class="verse">
8:35 כי מצאי מצאי חיים ויפק רצון מיהוה
<p class="verse">
8:36 וחטאי חמס נפשו כל-משנאי אהבו מות
<p class="verse">
9:1 חכמות בנתה ביתה חצבה עמודיה שבעה
<p class="verse">
9:2 טבחה טבחה מסכה יינה אף ערכה שלחנה
<p class="verse">
9:3 שלחה נערתיה תקרא על-גפי מרמי קרת
<p class="verse">
9:4 מי-פתי יסר הנה חסר-לב אמרה לו
<p class="verse">
9:5 לכו לחמו בלחמי ושתו ביין מסכתי
<p class="verse">
9:6 עזבו פתאים וחיו ואשרו בדרך בינה
<p class="verse">
9:7 יסר לץ לקח לו קלון ומוכיח לרשע מומו
<p class="verse">
9:8 אל-תוכח לץ פן-ישנאך הוכח לחכם ויאהבך
<p class="verse">
9:9 תן לחכם ויחכם-עוד הודע לצדיק ויוסף לקח
<p class="verse">
9:10 תחלת חכמה יראת יהוה ודעת קדשים בינה
<p class="verse">
9:11 כי-בי ירבו ימיך ויוסיפו לך שנות חיים
<p class="verse">
9:12 אם-חכמת חכמת לך ולצת לבדך תשא
<p class="verse">
9:13 אשת כסילות המיה פתיות ובל-ידעה מה
<p class="verse">
9:14 וישבה לפתח ביתה על-כסא מרמי קרת
<p class="verse">
9:15 לקרא לעברי-דרך המישרים ארחותם
<p class="verse">
9:16 מי-פתי יסר הנה וחסר-לב ואמרה לו
<p class="verse">
9:17 מים-גנובים ימתקו ולחם סתרים ינעם
<p class="verse">
9:18 ולא-ידע כי-רפאים שם בעמקי שאול קראיה
<p class="verse">
10:1 משלי שלמה בן חכם ישמח-אב ובן כסיל תוגת אמו
<p class="verse">
10:2 לא-יועילו אוצרות רשע וצדקה תציל ממות
<p class="verse">
10:3 לא-ירעיב יהוה נפש צדיק והות רשעים יהדף
<p class="verse">
10:4 ראש עשה כף-רמיה ויד חרוצים תעשיר
<p class="verse">
10:5 אגר בקיץ בן משכיל נרדם בקציר בן מביש
<p class="verse">
10:6 ברכות לראש צדיק ופי רשעים יכסה חמס
<p class="verse">
10:7 זכר צדיק לברכה ושם רשעים ירקב
<p class="verse">
10:8 חכם-לב יקח מצות ואויל שפתים ילבט
<p class="verse">
10:9 הולך בתם ילך בטח ומעקש דרכיו יודע
<p class="verse">
10:10 קרץ עין יתן עצבת ואויל שפתים ילבט
<p class="verse">
10:11 מקור חיים פי צדיק ופי רשעים יכסה חמס
<p class="verse">
10:12 שנאה תעורר מדנים ועל כל-פשעים תכסה אהבה
<p class="verse">
10:13 בשפתי נבון תמצא חכמה ושבט לגו חסר-לב
<p class="verse">
10:14 חכמים יצפנו-דעת ופי-אויל מחתה קרבה
<p class="verse">
10:15 הון עשיר קרית עזו מחתת דלים רישם
<p class="verse">
10:16 פעלת צדיק לחיים תבואת רשע לחטאת
<p class="verse">
10:17 ארח לחיים שומר מוסר ועוזב תוכחת מתעה
<p class="verse">
10:18 מכסה שנאה שפתי-שקר ומוצא דבה הוא כסיל
<p class="verse">
10:19 ברב דברים לא יחדל-פשע וחשך שפתיו משכיל
<p class="verse">
10:20 כסף נבחר לשון צדיק לב רשעים כמעט
<p class="verse">
10:21 שפתי צדיק ירעו רבים ואוילים בחסר-לב ימותו
<p class="verse">
10:22 ברכת יהוה היא תעשיר ולא-יוסף עצב עמה
<p class="verse">
10:23 כשחוק לכסיל עשות זמה וחכמה לאיש תבונה
<p class="verse">
10:24 מגורת רשע היא תבואנו ותאות צדיקים יתן
<p class="verse">
10:25 כעבור סופה ואין רשע וצדיק יסוד עולם
<p class="verse">
10:26 כחמץ לשנים וכעשן לעינים כן העצל לשלחיו
<p class="verse">
10:27 יראת יהוה תוסיף ימים ושנות רשעים תקצרנה
<p class="verse">
10:28 תוחלת צדיקים שמחה ותקות רשעים תאבד
<p class="verse">
10:29 מעוז לתם דרך יהוה ומחתה לפעלי און
<p class="verse">
10:30 צדיק לעולם בל-ימוט ורשעים לא ישכנו-ארץ
<p class="verse">
10:31 פי-צדיק ינוב חכמה ולשון תהפכות תכרת
<p class="verse">
10:32 שפתי צדיק ידעון רצון ופי רשעים תהפכות
<p class="verse">
11:1 מאזני מרמה תועבת יהוה ואבן שלמה רצונו
<p class="verse">
11:2 בא-זדון ויבא קלון ואת-צנועים חכמה
<p class="verse">
11:3 תמת ישרים תנחם וסלף בוגדים ושדם
<p class="verse">
11:4 לא-יועיל הון ביום עברה וצדקה תציל ממות
<p class="verse">
11:5 צדקת תמים תישר דרכו וברשעתו יפל רשע
<p class="verse">
11:6 צדקת ישרים תצילם ובהות בגדים ילכדו
<p class="verse">
11:7 במות אדם רשע תאבד תקוה ותוחלת אונים אבדה
<p class="verse">
11:8 צדיק מצרה נחלץ ויבא רשע תחתיו
<p class="verse">
11:9 בפה חנף ישחת רעהו ובדעת צדיקים יחלצו
<p class="verse">
11:10 בטוב צדיקים תעלץ קריה ובאבד רשעים רנה
<p class="verse">
11:11 בברכת ישרים תרום קרת ובפי רשעים תהרס
<p class="verse">
11:12 בז-לרעהו חסר-לב ואיש תבונות יחריש
<p class="verse">
11:13 הולך רכיל מגלה-סוד ונאמן-רוח מכסה דבר
<p class="verse">
11:14 באין תחבלות יפל-עם ותשועה ברב יועץ
<p class="verse">
11:15 רע-ירוע כי-ערב זר ושנא תקעים בוטח
<p class="verse">
11:16 אשת-חן תתמך כבוד ועריצים יתמכו-עשר
<p class="verse">
11:17 גמל נפשו איש חסד ועכר שארו אכזרי
<p class="verse">
11:18 רשע עשה פעלת-שקר וזרע צדקה שכר אמת
<p class="verse">
11:19 כן-צדקה לחיים ומרדף רעה למותו
<p class="verse">
11:20 תועבת יהוה עקשי-לב ורצונו תמימי דרך
<p class="verse">
11:21 יד ליד לא-ינקה רע וזרע צדיקים נמלט
<p class="verse">
11:22 נזם זהב באף חזיר אשה יפה וסרת טעם
<p class="verse">
11:23 תאות צדיקים אך-טוב תקות רשעים עברה
<p class="verse">
11:24 יש מפזר ונוסף עוד וחושך מישר אך-למחסור
<p class="verse">
11:25 נפש-ברכה תדשן ומרוה גם-הוא יורא
<p class="verse">
11:26 מנע בר יקבהו לאום וברכה לראש משביר
<p class="verse">
11:27 שחר טוב יבקש רצון ודרש רעה תבואנו
<p class="verse">
11:28 בוטח בעשרו הוא יפל וכעלה צדיקים יפרחו
<p class="verse">
11:29 עוכר ביתו ינחל-רוח ועבד אויל לחכם-לב
<p class="verse">
11:30 פרי-צדיק עץ חיים ולקח נפשות חכם
<p class="verse">
11:31 הן צדיק בארץ ישלם אף כי-רשע וחוטא
<p class="verse">
12:1 אהב מוסר אהב דעת ושנא תוכחת בער
<p class="verse">
12:2 טוב יפיק רצון מיהוה ואיש מזמות ירשיע
<p class="verse">
12:3 לא-יכון אדם ברשע ושרש צדיקים בל-ימוט
<p class="verse">
12:4 אשת-חיל עטרת בעלה וכרקב בעצמותיו מבישה
<p class="verse">
12:5 מחשבות צדיקים משפט תחבלות רשעים מרמה
<p class="verse">
12:6 דברי רשעים ארב-דם ופי ישרים יצילם
<p class="verse">
12:7 הפוך רשעים ואינם ובית צדיקים יעמד
<p class="verse">
12:8 לפי-שכלו יהלל-איש ונעוה-לב יהיה לבוז
<p class="verse">
12:9 טוב נקלה ועבד לו ממתכבד וחסר-לחם
<p class="verse">
12:10 יודע צדיק נפש בהמתו ורחמי רשעים אכזרי
<p class="verse">
12:11 עבד אדמתו ישבע-לחם ומרדף ריקים חסר-לב
<p class="verse">
12:12 חמד רשע מצוד רעים ושרש צדיקים יתן
<p class="verse">
12:13 בפשע שפתים מוקש רע ויצא מצרה צדיק
<p class="verse">
12:14 מפרי פי-איש ישבע-טוב וגמול ידי-אדם ישוב לו
<p class="verse">
12:15 דרך אויל ישר בעיניו ושמע לעצה חכם
<p class="verse">
12:16 אויל ביום יודע כעסו וכסה קלון ערום
<p class="verse">
12:17 יפיח אמונה יגיד צדק ועד שקרים מרמה
<p class="verse">
12:18 יש בוטה כמדקרות חרב ולשון חכמים מרפא
<p class="verse">
12:19 שפת-אמת תכון לעד ועד-ארגיעה לשון שקר
<p class="verse">
12:20 מרמה בלב-חרשי רע וליעצי שלום שמחה
<p class="verse">
12:21 לא-יאנה לצדיק כל-און ורשעים מלאו רע
<p class="verse">
12:22 תועבת יהוה שפתי-שקר ועשי אמונה רצונו
<p class="verse">
12:23 אדם ערום כסה דעת ולב כסילים יקרא אולת
<p class="verse">
12:24 יד-חרוצים תמשול ורמיה תהיה למס
<p class="verse">
12:25 דאגה בלב-איש ישחנה ודבר טוב ישמחנה
<p class="verse">
12:26 יתר מרעהו צדיק ודרך רשעים תתעם
<p class="verse">
12:27 לא-יחרך רמיה צידו והון-אדם יקר חרוץ
<p class="verse">
12:28 בארח-צדקה חיים ודרך נתיבה אל-מות
<p class="verse">
13:1 בן חכם מוסר אב ולץ לא-שמע גערה
<p class="verse">
13:2 מפרי פי-איש יאכל טוב ונפש בגדים חמס
<p class="verse">
13:3 נצר פיו שמר נפשו פשק שפתיו מחתה-לו
<p class="verse">
13:4 מתאוה ואין נפשו עצל ונפש חרצים תדשן
<p class="verse">
13:5 דבר-שקר ישנא צדיק ורשע יבאיש ויחפיר
<p class="verse">
13:6 צדקה תצר תם-דרך ורשעה תסלף חטאת
<p class="verse">
13:7 יש מתעשר ואין כל מתרושש והון רב
<p class="verse">
13:8 כפר נפש-איש עשרו ורש לא-שמע גערה
<p class="verse">
13:9 אור-צדיקים ישמח ונר רשעים ידעך
<p class="verse">
13:10 רק-בזדון יתן מצה ואת-נועצים חכמה
<p class="verse">
13:11 הון מהבל ימעט וקבץ על-יד ירבה
<p class="verse">
13:12 תוחלת ממשכה מחלה-לב ועץ חיים תאוה באה
<p class="verse">
13:13 בז לדבר יחבל לו וירא מצוה הוא ישלם
<p class="verse">
13:14 תורת חכם מקור חיים לסור ממקשי מות
<p class="verse">
13:15 שכל-טוב יתן-חן ודרך בגדים איתן
<p class="verse">
13:16 כל-ערום יעשה בדעת וכסיל יפרש אולת
<p class="verse">
13:17 מלאך רשע יפל ברע וציר אמונים מרפא
<p class="verse">
13:18 ריש וקלון פורע מוסר ושומר תוכחת יכבד
<p class="verse">
13:19 תאוה נהיה תערב לנפש ותועבת כסילים סור מרע
<p class="verse">
13:20 הלוך את-חכמים וחכם ורעה כסילים ירוע
<p class="verse">
13:21 חטאים תרדף רעה ואת-צדיקים ישלם-טוב
<p class="verse">
13:22 טוב ינחיל בני-בנים וצפון לצדיק חיל חוטא
<p class="verse">
13:23 רב-אכל ניר ראשים ויש נספה בלא משפט
<p class="verse">
13:24 חושך שבטו שונא בנו ואהבו שחרו מוסר
<p class="verse">
13:25 צדיק אכל לשבע נפשו ובטן רשעים תחסר
<p class="verse">
14:1 חכמות נשים בנתה ביתה ואולת בידיה תהרסנו
<p class="verse">
14:2 הולך בישרו ירא יהוה ונלוז דרכיו בוזהו
<p class="verse">
14:3 בפי-אויל חטר גאוה ושפתי חכמים תשמורם
<p class="verse">
14:4 באין אלפים אבוס בר ורב-תבואות בכח שור
<p class="verse">
14:5 עד אמונים לא יכזב ויפיח כזבים עד שקר
<p class="verse">
14:6 בקש-לץ חכמה ואין ודעת לנבון נקל
<p class="verse">
14:7 לך מנגד לאיש כסיל ובל-ידעת שפתי-דעת
<p class="verse">
14:8 חכמת ערום הבין דרכו ואולת כסילים מרמה
<p class="verse">
14:9 אולים יליץ אשם ובין ישרים רצון
<p class="verse">
14:10 לב יודע מרת נפשו ובשמחתו לא-יתערב זר
<p class="verse">
14:11 בית רשעים ישמד ואהל ישרים יפריח
<p class="verse">
14:12 יש דרך ישר לפני-איש ואחריתה דרכי-מות
<p class="verse">
14:13 גם-בשחוק יכאב-לב ואחריתה שמחה תוגה
<p class="verse">
14:14 מדרכיו ישבע סוג לב ומעליו איש טוב
<p class="verse">
14:15 פתי יאמין לכל-דבר וערום יבין לאשרו
<p class="verse">
14:16 חכם ירא וסר מרע וכסיל מתעבר ובוטח
<p class="verse">
14:17 קצר-אפים יעשה אולת ואיש מזמות ישנא
<p class="verse">
14:18 נחלו פתאים אולת וערומים יכתרו דעת
<p class="verse">
14:19 שחו רעים לפני טובים ורשעים על-שערי צדיק
<p class="verse">
14:20 גם-לרעהו ישנא רש ואהבי עשיר רבים
<p class="verse">
14:21 בז-לרעהו חוטא ומחונן עניים אשריו
<p class="verse">
14:22 הלוא-יתעו חרשי רע וחסד ואמת חרשי טוב
<p class="verse">
14:23 בכל-עצב יהיה מותר ודבר-שפתים אך-למחסור
<p class="verse">
14:24 עטרת חכמים עשרם אולת כסילים אולת
<p class="verse">
14:25 מציל נפשות עד אמת ויפח כזבים מרמה
<p class="verse">
14:26 ביראת יהוה מבטח-עז ולבניו יהיה מחסה
<p class="verse">
14:27 יראת יהוה מקור חיים לסור ממקשי מות
<p class="verse">
14:28 ברב-עם הדרת-מלך ובאפס לאם מחתת רזון
<p class="verse">
14:29 ארך אפים רב-תבונה וקצר-רוח מרים אולת
<p class="verse">
14:30 חיי בשרים לב מרפא ורקב עצמות קנאה
<p class="verse">
14:31 עשק-דל חרף עשהו ומכבדו חנן אביון
<p class="verse">
14:32 ברעתו ידחה רשע וחסה במותו צדיק
<p class="verse">
14:33 בלב נבון תנוח חכמה ובקרב כסילים תודע
<p class="verse">
14:34 צדקה תרומם-גוי וחסד לאמים חטאת
<p class="verse">
14:35 רצון-מלך לעבד משכיל ועברתו תהיה מביש
<p class="verse">
15:1 מענה-רך ישיב חמה ודבר-עצב יעלה-אף
<p class="verse">
15:2 לשון חכמים תיטיב דעת ופי כסילים יביע אולת
<p class="verse">
15:3 בכל-מקום עיני יהוה צפות רעים וטובים
<p class="verse">
15:4 מרפא לשון עץ חיים וסלף בה שבר ברוח
<p class="verse">
15:5 אויל ינאץ מוסר אביו ושמר תוכחת יערם
<p class="verse">
15:6 בית צדיק חסן רב ובתבואת רשע נעכרת
<p class="verse">
15:7 שפתי חכמים יזרו דעת ולב כסילים לא-כן
<p class="verse">
15:8 זבח רשעים תועבת יהוה ותפלת ישרים רצונו
<p class="verse">
15:9 תועבת יהוה דרך רשע ומרדף צדקה יאהב
<p class="verse">
15:10 מוסר רע לעזב ארח שונא תוכחת ימות
<p class="verse">
15:11 שאול ואבדון נגד יהוה אף כי-לבות בני-אדם
<p class="verse">
15:12 לא יאהב-לץ הוכח לו אל-חכמים לא ילך
<p class="verse">
15:13 לב שמח ייטב פנים ובעצבת-לב רוח נכאה
<p class="verse">
15:14 לב נבון יבקש-דעת ופני כסילים ירעה אולת
<p class="verse">
15:15 כל-ימי עני רעים וטוב-לב משתה תמיד
<p class="verse">
15:16 טוב-מעט ביראת יהוה מאוצר רב ומהומה בו
<p class="verse">
15:17 טוב ארחת ירק ואהבה-שם משור אבוס ושנאה-בו
<p class="verse">
15:18 איש חמה יגרה מדון וארך אפים ישקיט ריב
<p class="verse">
15:19 דרך עצל כמשכת חדק וארח ישרים סללה
<p class="verse">
15:20 בן חכם ישמח-אב וכסיל אדם בוזה אמו
<p class="verse">
15:21 אולת שמחה לחסר-לב ואיש תבונה יישר-לכת
<p class="verse">
15:22 הפר מחשבות באין סוד וברב יועצים תקום
<p class="verse">
15:23 שמחה לאיש במענה-פיו ודבר בעתו מה-טוב
<p class="verse">
15:24 ארח חיים למעלה למשכיל למען סור משאול מטה
<p class="verse">
15:25 בית גאים יסח יהוה ויצב גבול אלמנה
<p class="verse">
15:26 תועבת יהוה מחשבות רע וטהרים אמרי-נעם
<p class="verse">
15:27 עכר ביתו בוצע בצע ושונא מתנת יחיה
<p class="verse">
15:28 לב צדיק יהגה לענות ופי רשעים יביע רעות
<p class="verse">
15:29 רחוק יהוה מרשעים ותפלת צדיקים ישמע
<p class="verse">
15:30 מאור-עינים ישמח-לב שמועה טובה תדשן-עצם
<p class="verse">
15:31 אזן שמעת תוכחת חיים בקרב חכמים תלין
<p class="verse">
15:32 פורע מוסר מואס נפשו ושומע תוכחת קונה לב
<p class="verse">
15:33 יראת יהוה מוסר חכמה ולפני כבוד ענוה
<p class="verse">
16:1 לאדם מערכי-לב ומיהוה מענה לשון
<p class="verse">
16:2 כל-דרכי-איש זך בעיניו ותכן רוחות יהוה
<p class="verse">
16:3 גל אל-יהוה מעשיך ויכנו מחשבתיך
<p class="verse">
16:4 כל פעל יהוה למענהו וגם-רשע ליום רעה
<p class="verse">
16:5 תועבת יהוה כל-גבה-לב יד ליד לא ינקה
<p class="verse">
16:6 בחסד ואמת יכפר עון וביראת יהוה סור מרע
<p class="verse">
16:7 ברצות יהוה דרכי-איש גם-אויביו ישלם אתו
<p class="verse">
16:8 טוב-מעט בצדקה מרב תבואות בלא משפט
<p class="verse">
16:9 לב אדם יחשב דרכו ויהוה יכין צעדו
<p class="verse">
16:10 קסם על-שפתי-מלך במשפט לא ימעל-פיו
<p class="verse">
16:11 פלס ומאזני משפט ליהוה מעשהו כל-אבני-כיס
<p class="verse">
16:12 תועבת מלכים עשות רשע כי בצדקה יכון כסא
<p class="verse">
16:13 רצון מלכים שפתי-צדק ודבר ישרים יאהב
<p class="verse">
16:14 חמת-מלך מלאכי-מות ואיש חכם יכפרנה
<p class="verse">
16:15 באור-פני-מלך חיים ורצונו כעב מלקוש
<p class="verse">
16:16 קנה-חכמה מה-טוב מחרוץ וקנות בינה נבחר מכסף
<p class="verse">
16:17 מסלת ישרים סור מרע שמר נפשו נצר דרכו
<p class="verse">
16:18 לפני-שבר גאון ולפני כשלון גבה רוח
<p class="verse">
16:19 טוב שפל-רוח את-עניים מחלק שלל את-גאים
<p class="verse">
16:20 משכיל על-דבר ימצא-טוב ובוטח ביהוה אשריו
<p class="verse">
16:21 לחכם-לב יקרא נבון ומתק שפתים יסיף לקח
<p class="verse">
16:22 מקור חיים שכל בעליו ומוסר אולים אולת
<p class="verse">
16:23 לב חכם ישכיל פיהו ועל-שפתיו יסיף לקח
<p class="verse">
16:24 צוף-דבש אמרי-נעם מתוק לנפש ומרפא לעצם
<p class="verse">
16:25 יש דרך ישר לפני-איש ואחריתה דרכי-מות
<p class="verse">
16:26 נפש עמל עמלה לו כי-אכף עליו פיהו
<p class="verse">
16:27 איש בליעל כרה רעה ועל-שפתיו כאש צרבת
<p class="verse">
16:28 איש תהפכות ישלח מדון ונרגן מפריד אלוף
<p class="verse">
16:29 איש חמס יפתה רעהו והוליכו בדרך לא-טוב
<p class="verse">
16:30 עצה עיניו לחשב תהפכות קרץ שפתיו כלה רעה
<p class="verse">
16:31 עטרת תפארת שיבה בדרך צדקה תמצא
<p class="verse">
16:32 טוב ארך אפים מגבור ומשל ברוחו מלכד עיר
<p class="verse">
16:33 בחיק יוטל את-הגורל ומיהוה כל-משפטו
<p class="verse">
17:1 טוב פת חרבה ושלוה-בה מבית מלא זבחי-ריב
<p class="verse">
17:2 עבד-משכיל ימשל בבן מביש ובתוך אחים יחלק נחלה
<p class="verse">
17:3 מצרף לכסף וכור לזהב ובחן לבות יהוה
<p class="verse">
17:4 מרע מקשיב על-שפת-און שקר מזין על-לשון הות
<p class="verse">
17:5 לעג לרש חרף עשהו שמח לאיד לא ינקה
<p class="verse">
17:6 עטרת זקנים בני בנים ותפארת בנים אבותם
<p class="verse">
17:7 לא-נאוה לנבל שפת-יתר אף כי-לנדיב שפת-שקר
<p class="verse">
17:8 אבן-חן השחד בעיני בעליו אל-כל-אשר יפנה ישכיל
<p class="verse">
17:9 מכסה-פשע מבקש אהבה ושנה בדבר מפריד אלוף
<p class="verse">
17:10 תחת גערה במבין מהכות כסיל מאה
<p class="verse">
17:11 אך-מרי יבקש-רע ומלאך אכזרי ישלח-בו
<p class="verse">
17:12 פגוש דב שכול באיש ואל-כסיל באולתו
<p class="verse">
17:13 משיב רעה תחת טובה לא-תמיש רעה מביתו
<p class="verse">
17:14 פוטר מים ראשית מדון ולפני התגלע הריב נטוש
<p class="verse">
17:15 מצדיק רשע ומרשיע צדיק תועבת יהוה גם-שניהם
<p class="verse">
17:16 למה-זה מחיר ביד-כסיל לקנות חכמה ולב-אין
<p class="verse">
17:17 בכל-עת אהב הרע ואח לצרה יולד
<p class="verse">
17:18 אדם חסר-לב תוקע כף ערב ערבה לפני רעהו
<p class="verse">
17:19 אהב פשע אהב מצה מגביה פתחו מבקש-שבר
<p class="verse">
17:20 עקש-לב לא ימצא-טוב ונהפך בלשונו יפול ברעה
<p class="verse">
17:21 ילד כסיל לתוגה לו ולא-ישמח אבי נבל
<p class="verse">
17:22 לב שמח ייטב גהה ורוח נכאה תיבש-גרם
<p class="verse">
17:23 שחד מחיק רשע יקח להטות ארחות משפט
<p class="verse">
17:24 את-פני מבין חכמה ועיני כסיל בקצה-ארץ
<p class="verse">
17:25 כעס לאביו בן כסיל וממר ליולדתו
<p class="verse">
17:26 גם ענוש לצדיק לא-טוב להכות נדיבים על-ישר
<p class="verse">
17:27 חושך אמריו יודע דעת וקר-רוח איש תבונה
<p class="verse">
17:28 גם אויל מחריש חכם יחשב אטם שפתיו נבון
<p class="verse">
18:1 לתאוה יבקש נפרד בכל-תושיה יתגלע
<p class="verse">
18:2 לא-יחפץ כסיל בתבונה כי אם-בהתגלות לבו
<p class="verse">
18:3 בבוא-רשע בא גם-בוז ועם-קלון חרפה
<p class="verse">
18:4 מים עמקים דברי פי-איש נחל נבע מקור חכמה
<p class="verse">
18:5 שאת פני-רשע לא-טוב להטות צדיק במשפט
<p class="verse">
18:6 שפתי כסיל יבאו בריב ופיו למהלמות יקרא
<p class="verse">
18:7 פי-כסיל מחתה-לו ושפתיו מוקש נפשו
<p class="verse">
18:8 דברי נרגן כמתלהמים והם ירדו חדרי-בטן
<p class="verse">
18:9 גם מתרפה במלאכתו אח הוא לבעל משחית
<p class="verse">
18:10 מגדל-עז שם יהוה בו-ירוץ צדיק ונשגב
<p class="verse">
18:11 הון עשיר קרית עזו וכחומה נשגבה במשכיתו
<p class="verse">
18:12 לפני-שבר יגבה לב-איש ולפני כבוד ענוה
<p class="verse">
18:13 משיב דבר בטרם ישמע אולת היא-לו וכלמה
<p class="verse">
18:14 רוח-איש יכלכל מחלהו ורוח נכאה מי ישאנה
<p class="verse">
18:15 לב נבון יקנה-דעת ואזן חכמים תבקש-דעת
<p class="verse">
18:16 מתן אדם ירחיב לו ולפני גדלים ינחנו
<p class="verse">
18:17 צדיק הראשון בריבו יבא-רעהו וחקרו
<p class="verse">
18:18 מדינים ישבית הגורל ובין עצומים יפריד
<p class="verse">
18:19 אח נפשע מקרית-עז ומדונים כבריח ארמון
<p class="verse">
18:20 מפרי פי-איש תשבע בטנו תבואת שפתיו ישבע
<p class="verse">
18:21 מות וחיים ביד-לשון ואהביה יאכל פריה
<p class="verse">
18:22 מצא אשה מצא טוב ויפק רצון מיהוה
<p class="verse">
18:23 תחנונים ידבר-רש ועשיר יענה עזות
<p class="verse">
18:24 איש רעים להתרעע ויש אהב דבק מאח
<p class="verse">
19:1 טוב-רש הולך בתמו מעקש שפתיו והוא כסיל
<p class="verse">
19:2 גם בלא-דעת נפש לא-טוב ואץ ברגלים חוטא
<p class="verse">
19:3 אולת אדם תסלף דרכו ועל-יהוה יזעף לבו
<p class="verse">
19:4 הון יסיף רעים רבים ודל מרעהו יפרד
<p class="verse">
19:5 עד שקרים לא ינקה ויפיח כזבים לא ימלט
<p class="verse">
19:6 רבים יחלו פני-נדיב וכל-הרע לאיש מתן
<p class="verse">
19:7 כל אחי-רש שנאהו אף כי מרעהו רחקו ממנו מרדף אמרים לא-המה
<p class="verse">
19:8 קנה-לב אהב נפשו שמר תבונה למצא-טוב
<p class="verse">
19:9 עד שקרים לא ינקה ויפיח כזבים יאבד
<p class="verse">
19:10 לא-נאוה לכסיל תענוג אף כי-לעבד משל בשרים
<p class="verse">
19:11 שכל אדם האריך אפו ותפארתו עבר על-פשע
<p class="verse">
19:12 נהם ככפיר זעף מלך וכטל על-עשב רצונו
<p class="verse">
19:13 הות לאביו בן כסיל ודלף טרד מדיני אשה
<p class="verse">
19:14 בית והון נחלת אבות ומיהוה אשה משכלת
<p class="verse">
19:15 עצלה תפיל תרדמה ונפש רמיה תרעב
<p class="verse">
19:16 שמר מצוה שמר נפשו בוזה דרכיו יומת
<p class="verse">
19:17 מלוה יהוה חונן דל וגמלו ישלם-לו
<p class="verse">
19:18 יסר בנך כי-יש תקוה ואל-המיתו אל-תשא נפשך
<p class="verse">
19:19 גרל-חמה נשא ענש כי אם-תציל ועוד תוסף
<p class="verse">
19:20 שמע עצה וקבל מוסר למען תחכם באחריתך
<p class="verse">
19:21 רבות מחשבות בלב-איש ועצת יהוה היא תקום
<p class="verse">
19:22 תאות אדם חסדו וטוב-רש מאיש כזב
<p class="verse">
19:23 יראת יהוה לחיים ושבע ילין בל-יפקד רע
<p class="verse">
19:24 טמן עצל ידו בצלחת גם-אל-פיהו לא ישיבנה
<p class="verse">
19:25 לץ תכה ופתי יערם והוכיח לנבון יבין דעת
<p class="verse">
19:26 משדד-אב יבריח אם בן מביש ומחפיר
<p class="verse">
19:27 חדל-בני לשמע מוסר לשגות מאמרי-דעת
<p class="verse">
19:28 עד בליעל יליץ משפט ופי רשעים יבלע-און
<p class="verse">
19:29 נכונו ללצים שפטים ומהלמות לגו כסילים
<p class="verse">
20:1 לץ היין המה שכר וכל-שגה בו לא יחכם
<p class="verse">
20:2 נהם ככפיר אימת מלך מתעברו חוטא נפשו
<p class="verse">
20:3 כבוד לאיש שבת מריב וכל-אויל יתגלע
<p class="verse">
20:4 מחרף עצל לא-יחרש ישאל בקציר ואין
<p class="verse">
20:5 מים עמקים עצה בלב-איש ואיש תבונה ידלנה
<p class="verse">
20:6 רב-אדם יקרא איש חסדו ואיש אמונים מי ימצא
<p class="verse">
20:7 מתהלך בתמו צדיק אשרי בניו אחריו
<p class="verse">
20:8 מלך יושב על-כסא-דין מזרה בעיניו כל-רע
<p class="verse">
20:9 מי-יאמר זכיתי לבי טהרתי מחטאתי
<p class="verse">
20:10 אבן ואבן איפה ואיפה תועבת יהוה גם-שניהם
<p class="verse">
20:11 גם במעלליו יתנכר-נער אם-זך ואם-ישר פעלו
<p class="verse">
20:12 אזן שמעת ועין ראה יהוה עשה גם-שניהם
<p class="verse">
20:13 אל-תאהב שנה פן-תורש פקח עיניך שבע-לחם
<p class="verse">
20:14 רע רע יאמר הקונה ואזל לו אז יתהלל
<p class="verse">
20:15 יש זהב ורב-פנינים וכלי יקר שפתי-דעת
<p class="verse">
20:16 לקח-בגדו כי-ערב זר ובעד נכרים חבלהו
<p class="verse">
20:17 ערב לאיש לחם שקר ואחר ימלא-פיהו חצץ
<p class="verse">
20:18 מחשבות בעצה תכון ובתחבלות עשה מלחמה
<p class="verse">
20:19 גולה-סוד הולך רכיל ולפתה שפתיו לא תתערב
<p class="verse">
20:20 מקלל אביו ואמו ידעך נרו באישון חשך
<p class="verse">
20:21 נחלה מבחלת בראשנה ואחריתה לא תברך
<p class="verse">
20:22 אל-תאמר אשלמה-רע קוה ליהוה וישע לך
<p class="verse">
20:23 תועבת יהוה אבן ואבן ומאזני מרמה לא-טוב
<p class="verse">
20:24 מיהוה מצעדי-גבר ואדם מה-יבין דרכו
<p class="verse">
20:25 מוקש אדם ילע קדש ואחר נדרים לבקר
<p class="verse">
20:26 מזרה רשעים מלך חכם וישב עליהם אופן
<p class="verse">
20:27 נר יהוה נשמת אדם חפש כל-חדרי-בטן
<p class="verse">
20:28 חסד ואמת יצרו-מלך וסעד בחסד כסאו
<p class="verse">
20:29 תפארת בחורים כחם והדר זקנים שיבה
<p class="verse">
20:30 חברות פצע תמריק ברע ומכות חדרי-בטן
<p class="verse">
21:1 פלגי-מים לב-מלך ביד-יהוה על-כל-אשר יחפץ יטנו
<p class="verse">
21:2 כל-דרך-איש ישר בעיניו ותכן לבות יהוה
<p class="verse">
21:3 עשה צדקה ומשפט נבחר ליהוה מזבח
<p class="verse">
21:4 רום-עינים ורחב-לב נר רשעים חטאת
<p class="verse">
21:5 מחשבות חרוץ אך-למותר וכל-אץ אך-למחסור
<p class="verse">
21:6 פעל אוצרות בלשון שקר הבל נדף מבקשי-מות
<p class="verse">
21:7 שד-רשעים יגורם כי מאנו לעשות משפט
<p class="verse">
21:8 הפכפך דרך איש וזר וזך ישר פעלו
<p class="verse">
21:9 טוב לשבת על-פנת-גג מאשת מדינים ובית חבר
<p class="verse">
21:10 נפש רשע אותה-רע לא-יחן בעיניו רעהו
<p class="verse">
21:11 בענש-לץ יחכם-פתי ובהשכיל לחכם יקח-דעת
<p class="verse">
21:12 משכיל צדיק לבית רשע מסלף רשעים לרע
<p class="verse">
21:13 אטם אזנו מזעקת-דל גם-הוא יקרא ולא יענה
<p class="verse">
21:14 מתן בסתר יכפה-אף ושחד בחק חמה עזה
<p class="verse">
21:15 שמחה לצדיק עשות משפט ומחתה לפעלי און
<p class="verse">
21:16 אדם תועה מדרך השכל בקהל רפאים ינוח
<p class="verse">
21:17 איש מחסור אהב שמחה אהב יין-ושמן לא יעשיר
<p class="verse">
21:18 כפר לצדיק רשע ותחת ישרים בוגד
<p class="verse">
21:19 טוב שבת בארץ-מדבר מאשת מדונים וכעס
<p class="verse">
21:20 אוצר נחמד ושמן בנוה חכם וכסיל אדם יבלענו
<p class="verse">
21:21 רדף צדקה וחסד ימצא חיים צדקה וכבוד
<p class="verse">
21:22 עיר גברים עלה חכם וירד עז מבטחה
<p class="verse">
21:23 שמר פיו ולשונו שמר מצרות נפשו
<p class="verse">
21:24 זד יהיר לץ שמו עושה בעברת זדון
<p class="verse">
21:25 תאות עצל תמיתנו כי-מאנו ידיו לעשות
<p class="verse">
21:26 כל-היום התאוה תאוה וצדיק יתן ולא יחשך
<p class="verse">
21:27 זבח רשעים תועבה אף כי-בזמה יביאנו
<p class="verse">
21:28 עד-כזבים יאבד ואיש שומע לנצח ידבר
<p class="verse">
21:29 העז איש רשע בפניו וישר הוא יכין דרכיו
<p class="verse">
21:30 אין חכמה ואין תבונה ואין עצה לנגד יהוה
<p class="verse">
21:31 סוס מוכן ליום מלחמה וליהוה התשועה
<p class="verse">
22:1 נבחר שם מעשר רב מכסף ומזהב חן טוב
<p class="verse">
22:2 עשיר ורש נפגשו עשה כלם יהוה
<p class="verse">
22:3 ערום ראה רעה ויסתר ופתיים עברו ונענשו
<p class="verse">
22:4 עקב ענוה יראת יהוה עשר וכבוד וחיים
<p class="verse">
22:5 צנים פחים בדרך עקש שומר נפשו ירחק מהם
<p class="verse">
22:6 חנך לנער על-פי דרכו גם כי-יזקין לא-יסור ממנה
<p class="verse">
22:7 עשיר ברשים ימשול ועבד לוה לאיש מלוה
<p class="verse">
22:8 זורע עולה יקצור-און ושבט עברתו יכלה
<p class="verse">
22:9 טוב-עין הוא יברך כי-נתן מלחמו לדל
<p class="verse">
22:10 גרש לץ ויצא מדון וישבת דין וקלון
<p class="verse">
22:11 אהב טהור-לב חן שפתיו רעהו מלך
<p class="verse">
22:12 עיני יהוה נצרו דעת ויסלף דברי בגד
<p class="verse">
22:13 אמר עצל ארי בחוץ בתוך רחבות ארצח
<p class="verse">
22:14 שוחה עמקה פי זרות זעום יהוה יפול-שם
<p class="verse">
22:15 אולת קשורה בלב-נער שבט מוסר ירחיקנה ממנו
<p class="verse">
22:16 עשק דל להרבות לו נתן לעשיר אך-למחסור
<p class="verse">
22:17 הט אזנך ושמע דברי חכמים ולבך תשית לדעתי
<p class="verse">
22:18 כי-נעים כי-תשמרם בבטנך יכנו יחדו על-שפתיך
<p class="verse">
22:19 להיות ביהוה מבטחך הודעתיך היום אף-אתה
<p class="verse">
22:20 הלא כתבתי לך שלשום במעצות ודעת
<p class="verse">
22:21 להודיעך קשט אמרי אמת להשיב אמרים אמת לשלחיך
<p class="verse">
22:22 אל-תגזל-דל כי דל-הוא ואל-תדכא עני בשער
<p class="verse">
22:23 כי-יהוה יריב ריבם וקבע את-קבעיהם נפש
<p class="verse">
22:24 אל-תתרע את-בעל אף ואת-איש חמות לא תבוא
<p class="verse">
22:25 פן-תאלף ארחתו ולקחת מוקש לנפשך
<p class="verse">
22:26 אל-תהי בתקעי-כף בערבים משאות
<p class="verse">
22:27 אם-אין-לך לשלם למה יקח משכבך מתחתיך
<p class="verse">
22:28 אל-תסג גבול עולם אשר עשו אבותיך
<p class="verse">
22:29 חזית איש מהיר במלאכתו לפני-מלכים יתיצב בל-יתיצב לפני חשכים
<p class="verse">
23:1 כי-תשב ללחום את-מושל בין תבין את-אשר לפניך
<p class="verse">
23:2 ושמת שכין בלעך אם-בעל נפש אתה
<p class="verse">
23:3 אל-תתאו למטעמותיו והוא לחם כזבים
<p class="verse">
23:4 אל-תיגע להעשיר מבינתך חדל
<p class="verse">
23:5 התעוף עיניך בו ואיננו כי עשה יעשה-לו כנפים כנשר ועיף השמים
<p class="verse">
23:6 אל-תלחם את-לחם רע עין ואל-תתאו למטעמתיו
<p class="verse">
23:7 כי כמו-שער בנפשו כן-הוא אכל ושתה יאמר לך ולבו בל-עמך
<p class="verse">
23:8 פתך-אכלת תקיאנה ושחת דבריך הנעימים
<p class="verse">
23:9 באזני כסיל אל-תדבר כי-יבוז לשכל מליך
<p class="verse">
23:10 אל-תסג גבול עולם ובשדי יתומים אל-תבא
<p class="verse">
23:11 כי-גאלם חזק הוא-יריב את-ריבם אתך
<p class="verse">
23:12 הביאה למוסר לבך ואזנך לאמרי-דעת
<p class="verse">
23:13 אל-תמנע מנער מוסר כי-תכנו בשבט לא ימות
<p class="verse">
23:14 אתה בשבט תכנו ונפשו משאול תציל
<p class="verse">
23:15 בני אם-חכם לבך ישמח לבי גם-אני
<p class="verse">
23:16 ותעלזנה כליותי בדבר שפתיך מישרים
<p class="verse">
23:17 אל-יקנא לבך בחטאים כי אם-ביראת-יהוה כל-היום
<p class="verse">
23:18 כי אם-יש אחרית ותקותך לא תכרת
<p class="verse">
23:19 שמע-אתה בני וחכם ואשר בדרך לבך
<p class="verse">
23:20 אל-תהי בסבאי-יין בזללי בשר למו
<p class="verse">
23:21 כי-סבא וזולל יורש וקרעים תלביש נומה
<p class="verse">
23:22 שמע לאביך זה ילדך ואל-תבוז כי-זקנה אמך
<p class="verse">
23:23 אמת קנה ואל-תמכר חכמה ומוסר ובינה
<p class="verse">
23:24 גול יגול אבי צדיק יולד חכם וישמח בו
<p class="verse">
23:25 ישמח-אביך ואמך ותגל יולדתך
<p class="verse">
23:26 תנה-בני לבך לי ועיניך דרכי תרצנה
<p class="verse">
23:27 כי-שוחה עמקה זונה ובאר צרה נכריה
<p class="verse">
23:28 אף-היא כחתף תארב ובוגדים באדם תוסף
<p class="verse">
23:29 למי אוי למי אבוי למי מדונים למי שיח למי פצעים חנם למי חכללות עינים
<p class="verse">
23:30 למאחרים על-היין לבאים לחקר ממסך
<p class="verse">
23:31 אל-תרא יין כי יתאדם כי-יתן בכיס עינו יתהלך במישרים
<p class="verse">
23:32 אחריתו כנחש ישך וכצפעני יפרש
<p class="verse">
23:33 עיניך יראו זרות ולבך ידבר תהפכות
<p class="verse">
23:34 והיית כשכב בלב-ים וכשכב בראש חבל
<p class="verse">
23:35 הכוני בל-חליתי הלמוני בל-ידעתי מתי אקיץ אוסיף אבקשנו עוד
<p class="verse">
24:1 אל-תקנא באנשי רעה ואל-תתאו להיות אתם
<p class="verse">
24:2 כי-שד יהגה לבם ועמל שפתיהם תדברנה
<p class="verse">
24:3 בחכמה יבנה בית ובתבונה יתכונן
<p class="verse">
24:4 ובדעת חדרים ימלאו כל-הון יקר ונעים
<p class="verse">
24:5 גבר-חכם בעוז ואיש-דעת מאמץ-כח
<p class="verse">
24:6 כי בתחבלות תעשה-לך מלחמה ותשועה ברב יועץ
<p class="verse">
24:7 ראמות לאויל חכמות בשער לא יפתח-פיהו
<p class="verse">
24:8 מחשב להרע לו בעל-מזמות יקראו
<p class="verse">
24:9 זמת אולת חטאת ותועבת לאדם לץ
<p class="verse">
24:10 התרפית ביום צרה צר כחכה
<p class="verse">
24:11 הצל לקחים למות ומטים להרג אם-תחשוך
<p class="verse">
24:12 כי-תאמר הן לא-ידענו זה הלא-תכן לבות הוא-יבין ונצר נפשך הוא ידע והשיב לאדם כפעלו
<p class="verse">
24:13 אכל-בני דבש כי-טוב ונפת מתוק על-חכך
<p class="verse">
24:14 כן דעה חכמה לנפשך אם-מצאת ויש אחרית ותקותך לא תכרת
<p class="verse">
24:15 אל-תארב רשע לנוה צדיק אל-תשדד רבצו
<p class="verse">
24:16 כי שבע יפול צדיק וקם ורשעים יכשלו ברעה
<p class="verse">
24:17 בנפל אויביך אל-תשמח ובכשלו אל-יגל לבך
<p class="verse">
24:18 פן-יראה יהוה ורע בעיניו והשיב מעליו אפו
<p class="verse">
24:19 אל-תתחר במרעים אל-תקנא ברשעים
<p class="verse">
24:20 כי לא-תהיה אחרית לרע נר רשעים ידעך
<p class="verse">
24:21 ירא-את-יהוה בני ומלך עם-שונים אל-תתערב
<p class="verse">
24:22 כי-פתאם יקום אידם ופיד שניהם מי יודע
<p class="verse">
24:23 גם-אלה לחכמים הכר-פנים במשפט בל-טוב
<p class="verse">
24:24 אמר לרשע צדיק אתה יקבהו עמים יזעמוהו לאמים
<p class="verse">
24:25 ולמוכיחים ינעם ועליהם תבוא ברכת-טוב
<p class="verse">
24:26 שפתים ישק משיב דברים נכחים
<p class="verse">
24:27 הכן בחוץ מלאכתך ועתדה בשדה לך אחר ובנית ביתך
<p class="verse">
24:28 אל-תהי עד-חנם ברעך והפתית בשפתיך
<p class="verse">
24:29 אל-תאמר כאשר עשה-לי כן אעשה-לו אשיב לאיש כפעלו
<p class="verse">
24:30 על-שדה איש-עצל עברתי ועל-כרם אדם חסר-לב
<p class="verse">
24:31 והנה עלה כלו קמשנים כסו פניו חרלים וגדר אבניו נהרסה
<p class="verse">
24:32 ואחזה אנכי אשית לבי ראיתי לקחתי מוסר
<p class="verse">
24:33 מעט שנות מעט תנומות מעט חבק ידים לשכב
<p class="verse">
24:34 ובא-מתהלך רישך ומחסריך כאיש מגן
<p class="verse">
25:1 גם-אלה משלי שלמה אשר העתיקו אנשי חזקיה מלך-יהודה
<p class="verse">
25:2 כבד אלהים הסתר דבר וכבד מלכים חקר דבר
<p class="verse">
25:3 שמים לרום וארץ לעמק ולב מלכים אין חקר
<p class="verse">
25:4 הגו סיגים מכסף ויצא לצרף כלי
<p class="verse">
25:5 הגו רשע לפני-מלך ויכון בצדק כסאו
<p class="verse">
25:6 אל-תתהדר לפני-מלך ובמקום גדלים אל-תעמד
<p class="verse">
25:7 כי טוב אמר-לך עלה הנה מהשפילך לפני נדיב אשר ראו עיניך
<p class="verse">
25:8 אל-תצא לרב מהר פן מה-תעשה באחריתה בהכלים אתך רעך
<p class="verse">
25:9 ריבך ריב את-רעך וסוד אחר אל-תגל
<p class="verse">
25:10 פן-יחסדך שמע ודבתך לא תשוב
<p class="verse">
25:11 תפוחי זהב במשכיות כסף דבר דבר על-אפניו
<p class="verse">
25:12 נזם זהב וחלי-כתם מוכיח חכם על-אזן שמעת
<p class="verse">
25:13 כצנת-שלג ביום קציר ציר נאמן לשלחיו ונפש אדניו ישיב
<p class="verse">
25:14 נשיאים ורוח וגשם אין איש מתהלל במתת-שקר
<p class="verse">
25:15 בארך אפים יפתה קצין ולשון רכה תשבר-גרם
<p class="verse">
25:16 דבש מצאת אכל דיך פן-תשבענו והקאתו
<p class="verse">
25:17 הקר רגלך מבית רעך פן-ישבעך ושנאך
<p class="verse">
25:18 מפיץ וחרב וחץ שנון איש ענה ברעהו עד שקר
<p class="verse">
25:19 שן רעה ורגל מועדת מבטח בוגד ביום צרה
<p class="verse">
25:20 מעדה בגד ביום קרה חמץ על-נתר ושר בשרים על לב-רע
<p class="verse">
25:21 אם-רעב שנאך האכלהו לחם ואם-צמא השקהו מים
<p class="verse">
25:22 כי גחלים אתה חתה על-ראשו ויהוה ישלם-לך
<p class="verse">
25:23 רוח צפון תחולל גשם ופנים נזעמים לשון סתר
<p class="verse">
25:24 טוב שבת על-פנת-גג מאשת מדונים ובית חבר
<p class="verse">
25:25 מים קרים על-נפש עיפה ושמועה טובה מארץ מרחק
<p class="verse">
25:26 מעין נרפש ומקור משחת צדיק מט לפני-רשע
<p class="verse">
25:27 אכל דבש הרבות לא-טוב וחקר כבדם כבוד
<p class="verse">
25:28 עיר פרוצה אין חומה איש אשר אין מעצר לרוחו
<p class="verse">
26:1 כשלג בקיץ וכמטר בקציר כן לא-נאוה לכסיל כבוד
<p class="verse">
26:2 כצפור לנוד כדרור לעוף כן קללת חנם לא תבא
<p class="verse">
26:3 שוט לסוס מתג לחמור ושבט לגו כסילים
<p class="verse">
26:4 אל-תען כסיל כאולתו פן-תשוה-לו גם-אתה
<p class="verse">
26:5 ענה כסיל כאולתו פן-יהיה חכם בעיניו
<p class="verse">
26:6 מקצה רגלים חמס שתה שלח דברים ביד-כסיל
<p class="verse">
26:7 דליו שקים מפסח ומשל בפי כסילים
<p class="verse">
26:8 כצרור אבן במרגמה כן-נותן לכסיל כבוד
<p class="verse">
26:9 חוח עלה ביד-שכור ומשל בפי כסילים
<p class="verse">
26:10 רב מחולל-כל ושכר כסיל ושכר עברים
<p class="verse">
26:11 ככלב שב על-קאו כסיל שונה באולתו
<p class="verse">
26:12 ראית איש חכם בעיניו תקוה לכסיל ממנו
<p class="verse">
26:13 אמר עצל שחל בדרך ארי בין הרחבות
<p class="verse">
26:14 הדלת תסוב על-צירה ועצל על-מטתו
<p class="verse">
26:15 טמן עצל ידו בצלחת נלאה להשיבה אל-פיו
<p class="verse">
26:16 חכם עצל בעיניו משבעה משיבי טעם
<p class="verse">
26:17 מחזיק באזני-כלב עבר מתעבר על-ריב לא-לו
<p class="verse">
26:18 כמתלהלה הירה זקים חצים ומות
<p class="verse">
26:19 כן-איש רמה את-רעהו ואמר הלא-משחק אני
<p class="verse">
26:20 באפס עצים תכבה-אש ובאין נרגן ישתק מדון
<p class="verse">
26:21 פחם לגחלים ועצים לאש ואיש מדונים לחרחר-ריב
<p class="verse">
26:22 דברי נרגן כמתלהמים והם ירדו חדרי-בטן
<p class="verse">
26:23 כסף סיגים מצפה על-חרש שפתים דלקים ולב-רע
<p class="verse">
26:24 בשפתו ינכר שונא ובקרבו ישית מרמה
<p class="verse">
26:25 כי-יחנן קולו אל-תאמן-בו כי שבע תועבות בלבו
<p class="verse">
26:26 תכסה שנאה במשאון תגלה רעתו בקהל
<p class="verse">
26:27 כרה-שחת בה יפל וגלל אבן אליו תשוב
<p class="verse">
26:28 לשון-שקר ישנא דכיו ופה חלק יעשה מדחה
<p class="verse">
27:1 אל-תתהלל ביום מחר כי לא-תדע מה-ילד יום
<p class="verse">
27:2 יהללך זר ולא-פיך נכרי ואל-שפתיך
<p class="verse">
27:3 כבד-אבן ונטל החול וכעס אויל כבד משניהם
<p class="verse">
27:4 אכזריות חמה ושטף אף ומי יעמד לפני קנאה
<p class="verse">
27:5 טובה תוכחת מגלה מאהבה מסתרת
<p class="verse">
27:6 נאמנים פצעי אוהב ונעתרות נשיקות שונא
<p class="verse">
27:7 נפש שבעה תבוס נפת ונפש רעבה כל-מר מתוק
<p class="verse">
27:8 כצפור נודדת מן-קנה כן-איש נודד ממקומו
<p class="verse">
27:9 שמן וקטרת ישמח-לב ומתק רעהו מעצת-נפש
<p class="verse">
27:10 רעך ורעה אביך אל-תעזב ובית אחיך אל-תבוא ביום אידך טוב שכן קרוב מאח רחוק
<p class="verse">
27:11 חכם בני ושמח לבי ואשיבה חרפי דבר
<p class="verse">
27:12 ערום ראה רעה נסתר פתאים עברו נענשו
<p class="verse">
27:13 קח-בגדו כי-ערב זר ובעד נכריה חבלהו
<p class="verse">
27:14 מברך רעהו בקול גדול בבקר השכים קללה תחשב לו
<p class="verse">
27:15 דלף טורד ביום סגריר ואשת מדונים נשתוה
<p class="verse">
27:16 צפניה צפן-רוח ושמן ימינו יקרא
<p class="verse">
27:17 ברזל בברזל יחד ואיש יחד פני-רעהו
<p class="verse">
27:18 נצר תאנה יאכל פריה ושמר אדניו יכבד
<p class="verse">
27:19 כמים הפנים לפנים כן לב-האדם לאדם
<p class="verse">
27:20 שאול ואבדה לא תשבענה ועיני האדם לא תשבענה
<p class="verse">
27:21 מצרף לכסף וכור לזהב ואיש לפי מהללו
<p class="verse">
27:22 אם תכתוש-את-האויל במכתש בתוך הריפות בעלי לא-תסור מעליו אולתו
<p class="verse">
27:23 ידע תדע פני צאנך שית לבך לעדרים
<p class="verse">
27:24 כי לא לעולם חסן ואם-נזר לדור דור
<p class="verse">
27:25 גלה חציר ונראה-דשא ונאספו עשבות הרים
<p class="verse">
27:26 כבשים ללבושך ומחיר שדה עתודים
<p class="verse">
27:27 ודי חלב עזים ללחמך ללחם ביתך וחיים לנערותיך
<p class="verse">
28:1 נסו ואין-רדף רשע וצדיקים ככפיר יבטח
<p class="verse">
28:2 בפשע ארץ רבים שריה ובאדם מבין ידע כן יאריך
<p class="verse">
28:3 גבר רש ועשק דלים מטר סחף ואין לחם
<p class="verse">
28:4 עזבי תורה יהללו רשע ושמרי תורה יתגרו בם
<p class="verse">
28:5 אנשי-רע לא-יבינו משפט ומבקשי יהוה יבינו כל
<p class="verse">
28:6 טוב-רש הולך בתמו מעקש דרכים והוא עשיר
<p class="verse">
28:7 נוצר תורה בן מבין ורעה זוללים יכלים אביו
<p class="verse">
28:8 מרבה הונו בנשך ובתרבית לחונן דלים יקבצנו
<p class="verse">
28:9 מסיר אזנו משמע תורה גם-תפלתו תועבה
<p class="verse">
28:10 משגה ישרים בדרך רע בשחותו הוא-יפול ותמימים ינחלו-טוב
<p class="verse">
28:11 חכם בעיניו איש עשיר ודל מבין יחקרנו
<p class="verse">
28:12 בעלץ צדיקים רבה תפארת ובקום רשעים יחפש אדם
<p class="verse">
28:13 מכסה פשעיו לא יצליח ומודה ועזב ירחם
<p class="verse">
28:14 אשרי אדם מפחד תמיד ומקשה לבו יפול ברעה
<p class="verse">
28:15 ארי-נהם ודב שוקק משל רשע על עם-דל
<p class="verse">
28:16 נגיד חסר תבונות ורב מעשקות שנאי בצע יאריך ימים
<p class="verse">
28:17 אדם עשק בדם-נפש עד-בור ינוס אל-יתמכו-בו
<p class="verse">
28:18 הולך תמים יושע ונעקש דרכים יפול באחת
<p class="verse">
28:19 עבד אדמתו ישבע-לחם ומרדף רקים ישבע-ריש
<p class="verse">
28:20 איש אמונות רב-ברכות ואץ להעשיר לא ינקה
<p class="verse">
28:21 הכר-פנים לא-טוב ועל-פת-לחם יפשע-גבר
<p class="verse">
28:22 נבהל להון איש רע עין ולא-ידע כי-חסר יבאנו
<p class="verse">
28:23 מוכיח אדם אחרי חן ימצא ממחליק לשון
<p class="verse">
28:24 גוזל אביו ואמו ואמר אין-פשע חבר הוא לאיש משחית
<p class="verse">
28:25 רחב-נפש יגרה מדון ובוטח על-יהוה ידשן
<p class="verse">
28:26 בוטח בלבו הוא כסיל והולך בחכמה הוא ימלט
<p class="verse">
28:27 נותן לרש אין מחסור ומעלים עיניו רב-מארות
<p class="verse">
28:28 בקום רשעים יסתר אדם ובאבדם ירבו צדיקים
<p class="verse">
29:1 איש תוכחות מקשה-ערף פתע ישבר ואין מרפא
<p class="verse">
29:2 ברבות צדיקים ישמח העם ובמשל רשע יאנח עם
<p class="verse">
29:3 איש-אהב חכמה ישמח אביו ורעה זונות יאבד-הון
<p class="verse">
29:4 מלך במשפט יעמיד ארץ ואיש תרומות יהרסנה
<p class="verse">
29:5 גבר מחליק על-רעהו רשת פורש על-פעמיו
<p class="verse">
29:6 בפשע איש רע מוקש וצדיק ירון ושמח
<p class="verse">
29:7 ידע צדיק דין דלים רשע לא-יבין דעת
<p class="verse">
29:8 אנשי לצון יפיחו קריה וחכמים ישיבו אף
<p class="verse">
29:9 איש-חכם נשפט את-איש אויל ורגז ושחק ואין נחת
<p class="verse">
29:10 אנשי דמים ישנאו-תם וישרים יבקשו נפשו
<p class="verse">
29:11 כל-רוחו יוציא כסיל וחכם באחור ישבחנה
<p class="verse">
29:12 משל מקשיב על-דבר-שקר כל-משרתיו רשעים
<p class="verse">
29:13 רש ואיש תככים נפגשו מאיר-עיני שניהם יהוה
<p class="verse">
29:14 מלך שופט באמת דלים כסאו לעד יכון
<p class="verse">
29:15 שבט ותוכחת יתן חכמה ונער משלח מביש אמו
<p class="verse">
29:16 ברבות רשעים ירבה-פשע וצדיקים במפלתם יראו
<p class="verse">
29:17 יסר בנך ויניחך ויתן מעדנים לנפשך
<p class="verse">
29:18 באין חזון יפרע עם ושמר תורה אשרהו
<p class="verse">
29:19 בדברים לא-יוסר עבד כי-יבין ואין מענה
<p class="verse">
29:20 חזית איש אץ בדבריו תקוה לכסיל ממנו
<p class="verse">
29:21 מפנק מנער עבדו ואחריתו יהיה מנון
<p class="verse">
29:22 איש-אף יגרה מדון ובעל חמה רב-פשע
<p class="verse">
29:23 גאות אדם תשפילנו ושפל-רוח יתמך כבוד
<p class="verse">
29:24 חולק עם-גנב שונא נפשו אלה ישמע ולא יגיד
<p class="verse">
29:25 חרדת אדם יתן מוקש ובוטח ביהוה ישגב
<p class="verse">
29:26 רבים מבקשים פני-מושל ומיהוה משפט-איש
<p class="verse">
29:27 תועבת צדיקים איש עול ותועבת רשע ישר-דרך
<p class="verse">
30:1 דברי אגור בן-יקה המשא נאם הגבר לאיתיאל לאיתיאל ואכל
<p class="verse">
30:2 כי בער אנכי מאיש ולא-בינת אדם לי
<p class="verse">
30:3 ולא-למדתי חכמה ודעת קדשים אדע
<p class="verse">
30:4 מי עלה-שמים וירד מי אסף-רוח בחפניו מי צרר-מים בשמלה מי הקים כל-אפסי-ארץ מה-שמו ומה-שם-בנו כי תדע
<p class="verse">
30:5 כל-אמרת אלוה צרופה מגן הוא לחסים בו
<p class="verse">
30:6 אל-תוסף על-דבריו פן-יוכיח בך ונכזבת
<p class="verse">
30:7 שתים שאלתי מאתך אל-תמנע ממני בטרם אמות
<p class="verse">
30:8 שוא ודבר-כזב הרחק ממני ראש ועשר אל-תתן-לי הטריפני לחם חקי
<p class="verse">
30:9 פן אשבע וכחשתי ואמרתי מי יהוה ופן-אורש וגנבתי ותפשתי שם אלהי
<p class="verse">
30:10 אל-תלשן עבד אל-אדנו פן-יקללך ואשמת
<p class="verse">
30:11 דור אביו יקלל ואת-אמו לא יברך
<p class="verse">
30:12 דור טהור בעיניו ומצאתו לא רחץ
<p class="verse">
30:13 דור מה-רמו עיניו ועפעפיו ינשאו
<p class="verse">
30:14 דור חרבות שניו ומאכלות מתלעתיו לאכל עניים מארץ ואביונים מאדם
<p class="verse">
30:15 לעלוקה שתי בנות הב הב שלוש הנה לא תשבענה ארבע לא-אמרו הון
<p class="verse">
30:16 שאול ועצר רחם ארץ לא-שבעה מים ואש לא-אמרה הון
<p class="verse">
30:17 עין תלעג לאב ותבוז ליקהת-אם יקרוה ערבי-נחל ויאכלוה בני-נשר
<p class="verse">
30:18 שלשה המה נפלאו ממני וארבע לא ידעתים
<p class="verse">
30:19 דרך הנשר בשמים דרך נחש עלי צור דרך-אניה בלב-ים ודרך גבר בעלמה
<p class="verse">
30:20 כן דרך אשה מנאפת אכלה ומחתה פיה ואמרה לא-פעלתי און
<p class="verse">
30:21 תחת שלוש רגזה ארץ ותחת ארבע לא-תוכל שאת
<p class="verse">
30:22 תחת-עבד כי ימלוך ונבל כי ישבע-לחם
<p class="verse">
30:23 תחת שנואה כי תבעל ושפחה כי-תירש גברתה
<p class="verse">
30:24 ארבעה הם קטני-ארץ והמה חכמים מחכמים
<p class="verse">
30:25 הנמלים עם לא-עז ויכינו בקיץ לחמם
<p class="verse">
30:26 שפנים עם לא-עצום וישימו בסלע ביתם
<p class="verse">
30:27 מלך אין לארבה ויצא חצץ כלו
<p class="verse">
30:28 שממית בידים תתפש והיא בהיכלי מלך
<p class="verse">
30:29 שלשה המה מיטיבי צעד וארבעה מיטבי לכת
<p class="verse">
30:30 ליש גבור בבהמה ולא-ישוב מפני-כל
<p class="verse">
30:31 זרזיר מתנים או-תיש ומלך אלקום עמו
<p class="verse">
30:32 אם-נבלת בהתנשא ואם-זמות יד לפה
<p class="verse">
30:33 כי מיץ חלב יוציא חמאה ומיץ-אף יוציא דם ומיץ אפים יוציא ריב
<p class="verse">
31:1 דברי למואל מלך משא אשר-יסרתו אמו
<p class="verse">
31:2 מה-ברי ומה-בר-בטני ומה בר-נדרי
<p class="verse">
31:3 אל-תתן לנשים חילך ודרכיך למחות מלכין
<p class="verse">
31:4 אל למלכים למואל אל למלכים שתו-יין ולרוזנים או שכר
<p class="verse">
31:5 פן-ישתה וישכח מחקק וישנה דין כל-בני-עני
<p class="verse">
31:6 תנו-שכר לאובד ויין למרי נפש
<p class="verse">
31:7 ישתה וישכח רישו ועמלו לא יזכר-עוד
<p class="verse">
31:8 פתח-פיך לאלם אל-דין כל-בני חלוף
<p class="verse">
31:9 פתח-פיך שפט-צדק ודין עני ואביון
<p class="verse">
31:10 אשת-חיל מי ימצא ורחק מפנינים מכרה
<p class="verse">
31:11 בטח בה לב בעלה ושלל לא יחסר
<p class="verse">
31:12 גמלתהו טוב ולא-רע כל ימי חייה
<p class="verse">
31:13 דרשה צמר ופשתים ותעש בחפץ כפיה
<p class="verse">
31:14 היתה כאניות סוחר ממרחק תביא לחמה
<p class="verse">
31:15 ותקם בעוד לילה ותתן טרף לביתה וחק לנערתיה
<p class="verse">
31:16 זממה שדה ותקחהו מפרי כפיה נטע כרם
<p class="verse">
31:17 חגרה בעוז מתניה ותאמץ זרעותיה
<p class="verse">
31:18 טעמה כי-טוב סחרה לא-יכבה בליל נרה
<p class="verse">
31:19 ידיה שלחה בכישור וכפיה תמכו פלך
<p class="verse">
31:20 כפה פרשה לעני וידיה שלחה לאביון
<p class="verse">
31:21 לא-תירא לביתה משלג כי כל-ביתה לבש שנים
<p class="verse">
31:22 מרבדים עשתה-לה שש וארגמן לבושה
<p class="verse">
31:23 נודע בשערים בעלה בשבתו עם-זקני-ארץ
<p class="verse">
31:24 סדין עשתה ותמכר וחגור נתנה לכנעני
<p class="verse">
31:25 עז-והדר לבושה ותשחק ליום אחרון
<p class="verse">
31:26 פיה פתחה בחכמה ותורת-חסד על-לשונה
<p class="verse">
31:27 צופיה הליכות ביתה ולחם עצלות לא תאכל
<p class="verse">
31:28 קמו בניה ויאשרוה בעלה ויהללה
<p class="verse">
31:29 רבות בנות עשו חיל ואת עלית על-כלנה
<p class="verse">
31:30 שקר החן והבל היפי אשה יראת-יהוה היא תתהלל
<p class="verse">
31:31 תנו-לה מפרי ידיה ויהללוה בשערים מעשיה
<p class="verse">

</body></html>
