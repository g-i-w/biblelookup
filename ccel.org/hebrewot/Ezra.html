
<html><head>
<title>Hebrew Old Testament - Ezra</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Ezra</h1>
<p class="verse">
1:1 ובשנת אחת לכורש מלך פרס לכלות דבר-יהוה מפי ירמיה העיר יהוה את-רוח כרש מלך-פרס ויעבר-קול בכל-מלכותו וגם-במכתב לאמר
<p class="verse">
1:2 כה אמר כרש מלך פרס כל ממלכות הארץ נתן לי יהוה אלהי השמים והוא-פקד עלי לבנות-לו בית בירושלם אשר ביהודה
<p class="verse">
1:3 מי-בכם מכל-עמו יהי אלהיו עמו ויעל לירושלם אשר ביהודה ויבן את-בית יהוה אלהי ישראל הוא האלהים אשר בירושלם
<p class="verse">
1:4 וכל-הנשאר מכל-המקמות אשר הוא גר-שם ינשאוהו אנשי מקמו בכסף ובזהב וברכוש ובבהמה עם-הנדבה לבית האלהים אשר בירושלם
<p class="verse">
1:5 ויקומו ראשי האבות ליהודה ובנימן והכהנים והלוים לכל העיר האלהים את-רוחו לעלות לבנות את-בית יהוה אשר בירושלם
<p class="verse">
1:6 וכל-סביבתיהם חזקו בידיהם בכלי-כסף בזהב ברכוש ובבהמה ובמגדנות לבד על-כל-התנדב
<p class="verse">
1:7 והמלך כורש הוציא את-כלי בית-יהוה אשר הוציא נבוכדנצר מירושלם ויתנם בבית אלהיו
<p class="verse">
1:8 ויוציאם כורש מלך פרס על-יד מתרדת הגזבר ויספרם לששבצר הנשיא ליהודה
<p class="verse">
1:9 ואלה מספרם אגרטלי זהב שלשים אגרטלי-כסף אלף מחלפים תשעה ועשרים
<p class="verse">
1:10 כפורי זהב שלשים כפורי כסף משנים ארבע מאות ועשרה כלים אחרים אלף
<p class="verse">
1:11 כל-כלים לזהב ולכסף חמשת אלפים וארבע מאות הכל העלה ששבצר עם העלות הגולה מבבל לירושלם
<p class="verse">
2:1 ואלה בני המדינה העלים משבי הגולה אשר הגלה נבוכדנצור מלך-בבל לבבל וישובו לירושלם ויהודה איש לעירו
<p class="verse">
2:2 אשר-באו עם-זרבבל ישוע נחמיה שריה רעליה מרדכי בלשן מספר בגוי רחום בענה מספר אנשי עם ישראל
<p class="verse">
2:3 בני פרעש אלפים מאה שבעים ושנים
<p class="verse">
2:4 בני שפטיה שלש מאות שבעים ושנים
<p class="verse">
2:5 בני ארח שבע מאות חמשה ושבעים
<p class="verse">
2:6 בני-פחת מואב לבני ישוע יואב אלפים שמנה מאות ושנים עשר
<p class="verse">
2:7 בני עילם אלף מאתים חמשים וארבעה
<p class="verse">
2:8 בני זתוא תשע מאות וארבעים וחמשה
<p class="verse">
2:9 בני זכי שבע מאות וששים
<p class="verse">
2:10 בני בני שש מאות ארבעים ושנים
<p class="verse">
2:11 בני בבי שש מאות עשרים ושלשה
<p class="verse">
2:12 בני עזגד אלף מאתים עשרים ושנים
<p class="verse">
2:13 בני אדניקם שש מאות ששים וששה
<p class="verse">
2:14 בני בגוי אלפים חמשים וששה
<p class="verse">
2:15 בני עדין ארבע מאות חמשים וארבעה
<p class="verse">
2:16 בני-אטר ליחזקיה תשעים ושמנה
<p class="verse">
2:17 בני בצי שלש מאות עשרים ושלשה
<p class="verse">
2:18 בני יורה מאה ושנים עשר
<p class="verse">
2:19 בני חשם מאתים עשרים ושלשה
<p class="verse">
2:20 בני גבר תשעים וחמשה
<p class="verse">
2:21 בני בית-לחם מאה עשרים ושלשה
<p class="verse">
2:22 אנשי נטפה חמשים וששה
<p class="verse">
2:23 אנשי ענתות מאה עשרים ושמנה
<p class="verse">
2:24 בני עזמות ארבעים ושנים
<p class="verse">
2:25 בני קרית ערים כפירה ובארות שבע מאות וארבעים ושלשה
<p class="verse">
2:26 בני הרמה וגבע שש מאות עשרים ואחד
<p class="verse">
2:27 אנשי מכמס מאה עשרים ושנים
<p class="verse">
2:28 אנשי בית-אל והעי מאתים עשרים ושלשה
<p class="verse">
2:29 בני נבו חמשים ושנים
<p class="verse">
2:30 בני מגביש מאה חמשים וששה
<p class="verse">
2:31 בני עילם אחר אלף מאתים חמשים וארבעה
<p class="verse">
2:32 בני חרם שלש מאות ועשרים
<p class="verse">
2:33 בני-לד חדיד ואונו שבע מאות עשרים וחמשה
<p class="verse">
2:34 בני ירחו שלש מאות ארבעים וחמשה
<p class="verse">
2:35 בני סנאה שלשת אלפים ושש מאות ושלשים
<p class="verse">
2:36 הכהנים בני ידעיה לבית ישוע תשע מאות שבעים ושלשה
<p class="verse">
2:37 בני אמר אלף חמשים ושנים
<p class="verse">
2:38 בני פשחור אלף מאתים ארבעים ושבעה
<p class="verse">
2:39 בני חרם אלף ושבעה עשר
<p class="verse">
2:40 הלוים בני-ישוע וקדמיאל לבני הודויה שבעים וארבעה
<p class="verse">
2:41 המשררים בני אסף מאה עשרים ושמנה
<p class="verse">
2:42 בני השערים בני-שלום בני-אטר בני-טלמון בני-עקוב בני חטיטא בני שבי הכל מאה שלשים ותשעה
<p class="verse">
2:43 הנתינים בני-ציחא בני-חשופא בני טבעות
<p class="verse">
2:44 בני-קרס בני-סיעהא בני פדון
<p class="verse">
2:45 בני-לבנה בני-חגבה בני עקוב
<p class="verse">
2:46 בני-חגב בני-שמלי בני חנן
<p class="verse">
2:47 בני-גדל בני-גחר בני ראיה
<p class="verse">
2:48 בני-רצין בני-נקודא בני גזם
<p class="verse">
2:49 בני-עזא בני-פסח בני בסי
<p class="verse">
2:50 בני-אסנה בני-מעינים בני נפיסים
<p class="verse">
2:51 בני-בקבוק בני-חקופא בני חרחור
<p class="verse">
2:52 בני-בצלות בני-מחידא בני חרשא
<p class="verse">
2:53 בני-ברקוס בני-סיסרא בני-תמח
<p class="verse">
2:54 בני נציח בני חטיפא
<p class="verse">
2:55 בני עבדי שלמה בני-סטי בני-הספרת בני פרודא
<p class="verse">
2:56 בני-יעלה בני-דרקון בני גדל
<p class="verse">
2:57 בני שפטיה בני-חטיל בני פכרת הצביים בני אמי
<p class="verse">
2:58 כל-הנתינים ובני עבדי שלמה שלש מאות תשעים ושנים
<p class="verse">
2:59 ואלה העלים מתל מלח תל חרשא כרוב אדן אמר ולא יכלו להגיד בית-אבותם וזרעם אם מישראל הם
<p class="verse">
2:60 בני-דליה בני-טוביה בני נקודא שש מאות חמשים ושנים
<p class="verse">
2:61 ומבני הכהנים בני חביה בני הקוץ בני ברזלי אשר לקח מבנות ברזלי הגלעדי אשה ויקרא על-שמם
<p class="verse">
2:62 אלה בקשו כתבם המתיחשים ולא נמצאו ויגאלו מן-הכהנה
<p class="verse">
2:63 ויאמר התרשתא להם אשר לא-יאכלו מקדש הקדשים עד עמד כהן לאורים ולתמים
<p class="verse">
2:64 כל-הקהל כאחד ארבע רבוא אלפים שלש-מאות ששים
<p class="verse">
2:65 מלבד עבדיהם ואמהתיהם אלה שבעת אלפים שלש מאות שלשים ושבעה ולהם משררים ומשררות מאתים
<p class="verse">
2:66 סוסיהם שבע מאות שלשים וששה פרדיהם מאתים ארבעים וחמשה
<p class="verse">
2:67 גמליהם ארבע מאות שלשים וחמשה חמרים ששת אלפים שבע מאות ועשרים
<p class="verse">
2:68 ומראשי האבות בבואם לבית יהוה אשר בירושלם התנדבו לבית האלהים להעמידו על-מכונו
<p class="verse">
2:69 ככחם נתנו לאוצר המלאכה זהב דרכמונים שש-רבאות ואלף וכסף מנים חמשת אלפים וכתנת כהנים מאה
<p class="verse">
2:70 וישבו הכהנים והלוים ומן-העם והמשררים והשוערים והנתינים בעריהם וכל-ישראל בעריהם
<p class="verse">
3:1 ויגע החדש השביעי ובני ישראל בערים ויאספו העם כאיש אחד אל-ירושלם
<p class="verse">
3:2 ויקם ישוע בן-יוצדק ואחיו הכהנים וזרבבל בן-שאלתיאל ואחיו ויבנו את-מזבח אלהי ישראל להעלות עליו עלות ככתוב בתורת משה איש-האלהים
<p class="verse">
3:3 ויכינו המזבח על-מכונתיו כי באימה עליהם מעמי הארצות ויעל עליו עלות ליהוה עלות לבקר ולערב
<p class="verse">
3:4 ויעשו את-חג הסכות ככתוב ועלת יום ביום במספר כמשפט דבר-יום ביומו
<p class="verse">
3:5 ואחריכן עלת תמיד ולחדשים ולכל-מועדי יהוה המקדשים ולכל מתנדב נדבה ליהוה
<p class="verse">
3:6 מיום אחד לחדש השביעי החלו להעלות עלות ליהוה והיכל יהוה לא יסד
<p class="verse">
3:7 ויתנו-כסף לחצבים ולחרשים ומאכל ומשתה ושמן לצדנים ולצרים להביא עצי ארזים מן-הלבנון אל-ים יפוא כרשיון כורש מלך-פרס עליהם
<p class="verse">
3:8 ובשנה השנית לבואם אל-בית האלהים לירושלם בחדש השני החלו זרבבל בן-שאלתיאל וישוע בן-יוצדק ושאר אחיהם הכהנים והלוים וכל-הבאים מהשבי ירושלם ויעמידו את-הלוים מבן עשרים שנה ומעלה לנצח על-מלאכת בית-יהוה
<p class="verse">
3:9 ויעמד ישוע בניו ואחיו קדמיאל ובניו בני-יהודה כאחד לנצח על-עשה המלאכה בבית האלהים בני חנדד בניהם ואחיהם הלוים
<p class="verse">
3:10 ויסדו הבנים את-היכל יהוה ויעמידו הכהנים מלבשים בחצצרות והלוים בני-אסף במצלתים להלל את-יהוה על-ידי דויד מלך-ישראל
<p class="verse">
3:11 ויענו בהלל ובהודת ליהוה כי טוב כי-לעולם חסדו על-ישראל וכל-העם הריעו תרועה גדולה בהלל ליהוה על הוסד בית-יהוה
<p class="verse">
3:12 ורבים מהכהנים והלוים וראשי האבות הזקנים אשר ראו את-הבית הראשון ביסדו זה הבית בעיניהם בכים בקול גדול ורבים בתרועה בשמחה להרים קול
<p class="verse">
3:13 ואין העם מכירים קול תרועת השמחה לקול בכי העם כי העם מריעים תרועה גדולה והקול נשמע עד-למרחוק
<p class="verse">
4:1 וישמעו צרי יהודה ובנימן כי-בני הגולה בונים היכל ליהוה אלהי ישראל
<p class="verse">
4:2 ויגשו אל-זרבבל ואל-ראשי האבות ויאמרו להם נבנה עמכם כי ככם נדרוש לאלהיכם ולא אנחנו זבחים מימי אסר חדן מלך אשור המעלה אתנו פה
<p class="verse">
4:3 ויאמר להם זרבבל וישוע ושאר ראשי האבות לישראל לא-לכם ולנו לבנות בית לאלהינו כי אנחנו יחד נבנה ליהוה אלהי ישראל כאשר צונו המלך כורש מלך-פרס
<p class="verse">
4:4 ויהי עם-הארץ מרפים ידי עם-יהודה ומבלהים אותם לבנות
<p class="verse">
4:5 וסכרים עליהם יועצים להפר עצתם כל-ימי כורש מלך פרס ועד-מלכות דריוש מלך-פרס
<p class="verse">
4:6 ובמלכות אחשורוש בתחלת מלכותו כתבו שטנה על-ישבי יהודה וירושלם
<p class="verse">
4:7 ובימי ארתחששתא כתב בשלם מתרדת טבאל ושאר כנותו על-ארתחששתא מלך פרס וכתב הנשתון כתוב ארמית ומתרגם ארמית
<p class="verse">
4:8 רחום בעל-טעם ושמשי ספרא כתבו אגרה חדה על-ירושלם לארתחששתא מלכא כנמא
<p class="verse">
4:9 אדין רחום בעל-טעם ושמשי ספרא ושאר כנותהון דיניא ואפרסתכיא טרפליא אפרסיא ארכוי בבליא שושנכיא דהוא עלמיא
<p class="verse">
4:10 ושאר אמיא די הגלי אסנפר רבא ויקירא והותב המו בקריה די שמרין ושאר עבר-נהרה וכענת
<p class="verse">
4:11 דנה פרשגן אגרתא די שלחו עלוהי על-ארתחששתא מלכא עבדיך אנש עבר-נהרה וכענת
<p class="verse">
4:12 ידיע להוא למלכא די יהודיא די סלקו מן-לותך עלינא אתו לירושלם קריתא מרדתא ובאישתא בנין ושורי אשכללו ואשיא יחיטו
<p class="verse">
4:13 כען ידיע להוא למלכא די הן קריתא דך תתבנא ושוריה ישתכללון מנדה-בלו והלך לא ינתנון ואפתם מלכים תהנזק
<p class="verse">
4:14 כען כל-קבל די-מלח היכלא מלחנא וערות מלכא לא אריך-לנא למחזא על-דנה שלחנא והודענא למלכא
<p class="verse">
4:15 די יבקר בספר-דכרניא די אבהתך ותהשכח בספר דכרניא ותנדע די קריתא דך קריא מרדא ומהנזקת מלכין ומדנן ואשתדור עבדין בגוה מן-יומת עלמא על-דנה קריתא דך החרבת
<p class="verse">
4:16 מהודעין אנחנה למלכא די הן קריתא דך תתבנא ושוריה ישתכללון לקבל דנה חלק בעבר נהרא לא איתי לך
<p class="verse">
4:17 פתגמא שלח מלכא על-רחום בעל-טעם ושמשי ספרא ושאר כנותהון די יתבין בשמרין ושאר עבר-נהרה שלם וכעת
<p class="verse">
4:18 נשתונא די שלחתון עלינא מפרש קרי קדמי
<p class="verse">
4:19 ומני שים טעם ובקרו והשכחו די קריתא דך מן-יומת עלמא על-מלכין מתנשאה ומרד ואשתדור מתעבד-בה
<p class="verse">
4:20 ומלכין תקיפין הוו על-ירושלם ושליטין בכל עבר נהרה ומדה בלו והלך מתיהב להון
<p class="verse">
4:21 כען שימו טעם לבטלא גבריא אלך וקריתא דך לא תתבנא עד-מני טעמא יתשם
<p class="verse">
4:22 וזהירין הוו שלו למעבד על-דנה למה ישגא חבלא להנזקת מלכין
<p class="verse">
4:23 אדין מן-די פרשגן נשתונא די ארתחששתא מלכא קרי קדם-רחום ושמשי ספרא וכנותהון אזלו בבהילו לירושלם על-יהודיא ובטלו המו באדרע וחיל
<p class="verse">
4:24 באדין בטלת עבידת בית-אלהא די בירושלם והות בטלא עד שנת תרתין למלכות דריוש מלך-פרס
<p class="verse">
5:1 והתנבי חגי נביאה וזכריה בר-עדוא נביאיא על-יהודיא די ביהוד ובירושלם בשם אלה ישראל עליהון
<p class="verse">
5:2 באדין קמו זרבבל בר-שאלתיאל וישוע בר-יוצדק ושריו למבנא בית אלהא די בירושלם ועמהון נביאיא די-אלהא מסעדין להון
<p class="verse">
5:3 בה-זמנא אתא עליהון תתני פחת עבר-נהרה ושתר בוזני וכנותהון וכן אמרין להם מן-שם לכם טעם ביתא דנה לבנא ואשרנא דנה לשכללה
<p class="verse">
5:4 אדין כנמא אמרנא להם מן-אנון שמהת גבריא די-דנה בנינא בנין
<p class="verse">
5:5 ועין אלההם הות על-שבי יהודיא ולא-בטלו המו עד-טעמא לדריוש יהך ואדין יתיבון נשתונא על-דנה
<p class="verse">
5:6 פרשגן אגרתא די-שלח תתני פחת עבר-נהרה ושתר בוזני וכנותה אפרסכיא די בעבר נהרה על-דריוש מלכא
<p class="verse">
5:7 פתגמא שלחו עלוהי וכדנה כתיב בגוה לדריוש מלכא שלמא כלא
<p class="verse">
5:8 ידיע להוא למלכא די-אזלנא ליהוד מדינתא לבית אלהא רבא והוא מתבנא אבן גלל ואע מתשם בכתליא ועבידתא דך אספרנא מתעבדא ומצלח בידהם
<p class="verse">
5:9 אדין שאלנא לשביא אלך כנמא אמרנא להם מן-שם לכם טעם ביתא דנה למבניה ואשרנא דנה לשכללה
<p class="verse">
5:10 ואף שמהתהם שאלנא להם להודעותך די נכתב שם-גבריא די בראשיהם
<p class="verse">
5:11 וכנמא פתגמא התיבונא לממר אנחנא המו עבדוהי די-אלה שמיא וארעא ובנין ביתא די-הוא בנה מקדמת דנה שנין שגיאן ומלך לישראל רב בנהי ושכללה
<p class="verse">
5:12 להן מן-די הרגזו אבהתנא לאלה שמיא יהב המו ביד נבוכדנצר מלך-בבל כסדיא וביתה דנה סתרה ועמה הגלי לבבל
<p class="verse">
5:13 ברם בשנת חדה לכורש מלכא די בבל כורש מלכא שם טעם בית-אלהא דנה לבנא
<p class="verse">
5:14 ואף מאניא די-בית-אלהא די דהבה וכספא די נבוכדנצר הנפק מן-היכלא די בירושלם והיבל המו להיכלא די בבל הנפק המו כורש מלכא מן-היכלא די בבל ויהיבו לששבצר שמה די פחה שמה
<p class="verse">
5:15 ואמר-לה אלה מאניא שא אזל-אחת המו בהיכלא די בירושלם ובית אלהא יתבנא על-אתרה
<p class="verse">
5:16 אדין ששבצר דך אתא יהב אשיא די-בית אלהא די בירושלם ומן-אדין ועד-כען מתבנא ולא שלם
<p class="verse">
5:17 וכען הן על-מלכא טב יתבקר בבית גנזיא די-מלכא תמה די בבבל הן איתי די-מן-כורש מלכא שים טעם למבנא בית-אלהא דך בירושלם ורעות מלכא על-דנה ישלח עלינא
<p class="verse">
6:1 באדין דריוש מלכא שם טעם ובקרו בבית ספריא די גנזיא מהחתין תמה בבבל
<p class="verse">
6:2 והשתכח באחמתא בבירתא די במדי מדינתה מגלה חדה וכן-כתיב בגוה דכרונה
<p class="verse">
6:3 בשנת חדה לכורש מלכא כורש מלכא שם טעם בית-אלהא בירושלם ביתא יתבנא אתר די-דבחין דבחין ואשוהי מסובלין רומה אמין שתין פתיה אמין שתין
<p class="verse">
6:4 נדבכין די-אבן גלל תלתא ונדבך די-אע חדת ונפקתא מן-בית מלכא תתיהב
<p class="verse">
6:5 ואף מאני בית-אלהא די דהבה וכספא די נבוכדנצר הנפק מן-היכלא די-בירושלם והיבל לבבל יהתיבון ויהך להיכלא די-בירושלם לאתרה ותחת בבית אלהא
<p class="verse">
6:6 כען תתני פחת עבר-נהרה שתר בוזני וכנותהון אפרסכיא די בעבר נהרה רחיקין הוו מן-תמה
<p class="verse">
6:7 שבקו לעבידת בית-אלהא דך פחת יהודיא ולשבי יהודיא בית-אלהא דך יבנון על-אתרה
<p class="verse">
6:8 ומני שים טעם למא די-תעבדון עם-שבי יהודיא אלך למבנא בית-אלהא דך ומנכסי מלכא די מדת עבר נהרה אספרנא נפקתא תהוא מתיהבא לגבריא אלך די-לא לבטלא
<p class="verse">
6:9 ומה חשחן ובני תורין ודכרין ואמרין לעלון לאלה שמיא חנטין מלח חמר ומשח כמאמר כהניא די-בירושלם להוא מתיהב להם יום ביום די-לא שלו
<p class="verse">
6:10 די-להון מהקרבין ניחוחין לאלה שמיא ומצלין לחיי מלכא ובנוהי
<p class="verse">
6:11 ומני שים טעם די כל-אנש די יהשנא פתגמא דנה יתנסח אע מן-ביתה וזקיף יתמחא עלהי וביתה נולו יתעבד על-דנה
<p class="verse">
6:12 ואלהא די שכן שמה תמה ימגר כל-מלך ועם די ישלח ידה להשניה לחבלה בית-אלהא דך די בירושלם אנה דריוש שמת טעם אספרנא יתעבד
<p class="verse">
6:13 אדין תתני פחת עבר-נהרה שתר בוזני וכנותהון לקבל די-שלח דריוש מלכא כנמא אספרנא עבדו
<p class="verse">
6:14 ושבי יהודיא בנין ומצלחין בנבואת חגי נביאה וזכריה בר-עדוא ובנו ושכללו מן-טעם אלה ישראל ומטעם כורש ודריוש וארתחששתא מלך פרס
<p class="verse">
6:15 ושיציא ביתה דנה עד יום תלתה לירח אדר די-היא שנת-שת למלכות דריוש מלכא
<p class="verse">
6:16 ועבדו בני-ישראל כהניא ולויא ושאר בני-גלותא חנכת בית-אלהא דנה בחדוה
<p class="verse">
6:17 והקרבו לחנכת בית-אלהא דנה תורין מאה דכרין מאתין אמרין ארבע מאה וצפירי עזין לחטיא על-כל-ישראל תרי-עשר למנין שבטי ישראל
<p class="verse">
6:18 והקימו כהניא בפלגתהון ולויא במחלקתהון על-עבידת אלהא די בירושלם ככתב ספר משה
<p class="verse">
6:19 ויעשו בני-הגולה את-הפסח בארבעה עשר לחדש הראשון
<p class="verse">
6:20 כי הטהרו הכהנים והלוים כאחד כלם טהורים וישחטו הפסח לכל-בני הגולה ולאחיהם הכהנים ולהם
<p class="verse">
6:21 ויאכלו בני-ישראל השבים מהגולה וכל הנבדל מטמאת גוי-הארץ אלהם לדרש ליהוה אלהי ישראל
<p class="verse">
6:22 ויעשו חג-מצות שבעת ימים בשמחה כי שמחם יהוה והסב לב מלך-אשור עליהם לחזק ידיהם במלאכת בית-האלהים אלהי ישראל
<p class="verse">
7:1 ואחר הדברים האלה במלכות ארתחשסתא מלך-פרס עזרא בן-שריה בן-עזריה בן-חלקיה
<p class="verse">
7:2 בן-שלום בן-צדוק בן-אחיטוב
<p class="verse">
7:3 בן-אמריה בן-עזריה בן-מריות
<p class="verse">
7:4 בן-זרחיה בן-עזי בן-בקי
<p class="verse">
7:5 בן-אבישוע בן-פינחס בן-אלעזר בן-אהרן הכהן הראש
<p class="verse">
7:6 הוא עזרא עלה מבבל והוא-ספר מהיר בתורת משה אשר-נתן יהוה אלהי ישראל ויתן-לו המלך כיד-יהוה אלהיו עליו כל בקשתו
<p class="verse">
7:7 ויעלו מבני-ישראל ומן-הכהנים והלוים והמשררים והשערים והנתינים אל-ירושלם בשנת-שבע לארתחשסתא המלך
<p class="verse">
7:8 ויבא ירושלם בחדש החמישי היא שנת השביעית למלך
<p class="verse">
7:9 כי באחד לחדש הראשון הוא יסד המעלה מבבל ובאחד לחדש החמישי בא אל-ירושלם כיד-אלהיו הטובה עליו
<p class="verse">
7:10 כי עזרא הכין לבבו לדרוש את-תורת יהוה ולעשת וללמד בישראל חק ומשפט
<p class="verse">
7:11 וזה פרשגן הנשתון אשר נתן המלך ארתחשסתא לעזרא הכהן הספר ספר דברי מצות-יהוה וחקיו על-ישראל
<p class="verse">
7:12 ארתחשסתא מלך מלכיא לעזרא כהנא ספר דתא די-אלה שמיא גמיר וכענת
<p class="verse">
7:13 מני שים טעם די כל-מתנדב במלכותי מן-עמה ישראל וכהנוהי ולויא למהך לירושלם עמך יהך
<p class="verse">
7:14 כל-קבל די מן-קדם מלכא ושבעת יעטהי שליח לבקרא על-יהוד ולירושלם בדת אלהך די בידך
<p class="verse">
7:15 ולהיבלה כסף ודהב די-מלכא ויעטוהי התנדבו לאלה ישראל די בירושלם משכנה
<p class="verse">
7:16 וכל כסף ודהב די תהשכח בכל מדינת בבל עם התנדבות עמא וכהניא מתנדבין לבית אלההם די בירושלם
<p class="verse">
7:17 כל-קבל דנה אספרנא תקנא בכספא דנה תורין דכרין אמרין ומנחתהון ונסכיהון ותקרב המו על-מדבחה די בית אלהכם די בירושלם
<p class="verse">
7:18 ומה די עליך ועל-אחיך ייטב בשאר כספא ודהבה למעבד כרעות אלהכם תעבדון
<p class="verse">
7:19 ומאניא די-מתיהבין לך לפלחן בית אלהך השלם קדם אלה ירושלם
<p class="verse">
7:20 ושאר חשחות בית אלהך די יפל-לך למנתן תנתן מן-בית גנזי מלכא
<p class="verse">
7:21 ומני אנה ארתחשסתא מלכא שים טעם לכל גזבריא די בעבר נהרה די כל-די ישאלנכון עזרא כהנה ספר דתא די-אלה שמיא אספרנא יתעבד
<p class="verse">
7:22 עד-כסף ככרין מאה ועד-חנטין כרין מאה ועד-חמר בתין מאה ועד-בתין משח מאה ומלח די-לא כתב
<p class="verse">
7:23 כל-די מן-טעם אלה שמיא יתעבד אדרזדא לבית אלה שמיא די-למה להוא קצף על-מלכות מלכא ובנוהי
<p class="verse">
7:24 ולכם מהודעין די כל-כהניא ולויא זמריא תרעיא נתיניא ופלחי בית אלהא דנה מנדה בלו והלך לא שליט למרמא עליהם
<p class="verse">
7:25 ואנת עזרא כחכמת אלהך די-בידך מני שפטין ודינין די-להון דאנין לכל-עמה די בעבר נהרה לכל-ידעי דתי אלהך ודי לא ידע תהודעון
<p class="verse">
7:26 וכל-די-לא להוא עבד דתא די-אלהך ודתא די מלכא אספרנא דינה להוא מתעבד מנה הן למות הן לשרשו הן-לענש נכסין ולאסורין
<p class="verse">
7:27 ברוך יהוה אלהי אבותינו אשר נתן כזאת בלב המלך לפאר את-בית יהוה אשר בירושלם
<p class="verse">
7:28 ועלי הטה-חסד לפני המלך ויועציו ולכל-שרי המלך הגברים ואני התחזקתי כיד-יהוה אלהי עלי ואקבצה מישראל ראשים לעלות עמי
<p class="verse">
8:1 ואלה ראשי אבתיהם והתיחשם העלים עמי במלכות ארתחשסתא המלך מבבל
<p class="verse">
8:2 מבני פינחס גרשם מבני איתמר דניאל מבני דויד חטוש
<p class="verse">
8:3 מבני שכניה מבני פרעש זכריה ועמו התיחש לזכרים מאה וחמשים
<p class="verse">
8:4 מבני פחת מואב אליהועיני בן-זרחיה ועמו מאתים הזכרים
<p class="verse">
8:5 מבני שכניה בן-יחזיאל ועמו שלש מאות הזכרים
<p class="verse">
8:6 ומבני עדין עבד בן-יונתן ועמו חמשים הזכרים
<p class="verse">
8:7 ומבני עילם ישעיה בן-עתליה ועמו שבעים הזכרים
<p class="verse">
8:8 ומבני שפטיה זבדיה בן-מיכאל ועמו שמנים הזכרים
<p class="verse">
8:9 מבני יואב עבדיה בן-יחיאל ועמו מאתים ושמנה עשר הזכרים
<p class="verse">
8:10 ומבני שלומית בן-יוספיה ועמו מאה וששים הזכרים
<p class="verse">
8:11 ומבני בבי זכריה בן-בבי ועמו עשרים ושמנה הזכרים
<p class="verse">
8:12 ומבני עזגד יוחנן בן-הקטן ועמו מאה ועשרה הזכרים
<p class="verse">
8:13 ומבני אדניקם אחרנים ואלה שמותם אליפלט יעיאל ושמעיה ועמהם ששים הזכרים
<p class="verse">
8:14 ומבני בגוי עותי וזבוד ועמו שבעים הזכרים
<p class="verse">
8:15 ואקבצם אל-הנהר הבא אל-אהוא ונחנה שם ימים שלשה ואבינה בעם ובכהנים ומבני לוי לא-מצאתי שם
<p class="verse">
8:16 ואשלחה לאליעזר לאריאל לשמעיה ולאלנתן וליריב ולאלנתן ולנתן ולזכריה ולמשלם ראשים וליויריב ולאלנתן מבינים
<p class="verse">
8:17 ואוצאה אותם על-אדו הראש בכספיא המקום ואשימה בפיהם דברים לדבר אל-אדו אחיו הנתונים בכספיא המקום להביא-לנו משרתים לבית אלהינו
<p class="verse">
8:18 ויביאו לנו כיד-אלהינו הטובה עלינו איש שכל מבני מחלי בן-לוי בן-ישראל ושרביה ובניו ואחיו שמנה עשר
<p class="verse">
8:19 ואת-חשביה ואתו ישעיה מבני מררי אחיו ובניהם עשרים
<p class="verse">
8:20 ומן-הנתינים שנתן דויד והשרים לעבדת הלוים נתינים מאתים ועשרים כלם נקבו בשמות
<p class="verse">
8:21 ואקרא שם צום על-הנהר אהוא להתענות לפני אלהינו לבקש ממנו דרך ישרה לנו ולטפנו ולכל-רכושנו
<p class="verse">
8:22 כי בשתי לשאול מן-המלך חיל ופרשים לעזרנו מאויב בדרך כי-אמרנו למלך לאמר יד-אלהינו על-כל-מבקשיו לטובה ועזו ואפו על כל-עזביו
<p class="verse">
8:23 ונצומה ונבקשה מאלהינו על-זאת ויעתר לנו
<p class="verse">
8:24 ואבדילה משרי הכהנים שנים עשר לשרביה חשביה ועמהם מאחיהם עשרה
<p class="verse">
8:25 ואשקולה להם את-הכסף ואת-הזהב ואת-הכלים תרומת בית-אלהינו ההרימו המלך ויעציו ושריו וכל-ישראל הנמצאים
<p class="verse">
8:26 ואשקלה על-ידם כסף ככרים שש-מאות וחמשים וכלי-כסף מאה לככרים זהב מאה ככר
<p class="verse">
8:27 וכפרי זהב עשרים לאדרכנים אלף וכלי נחשת מצהב טובה שנים חמודת כזהב
<p class="verse">
8:28 ואמרה אלהם אתם קדש ליהוה והכלים קדש והכסף והזהב נדבה ליהוה אלהי אבתיכם
<p class="verse">
8:29 שקדו ושמרו עד-תשקלו לפני שרי הכהנים והלוים ושרי-האבות לישראל בירושלם הלשכות בית יהוה
<p class="verse">
8:30 וקבלו הכהנים והלוים משקל הכסף והזהב והכלים להביא לירושלם לבית אלהינו
<p class="verse">
8:31 ונסעה מנהר אהוא בשנים עשר לחדש הראשון ללכת ירושלם ויד-אלהינו היתה עלינו ויצילנו מכף אויב ואורב על-הדרך
<p class="verse">
8:32 ונבוא ירושלם ונשב שם ימים שלשה
<p class="verse">
8:33 וביום הרביעי נשקל הכסף והזהב והכלים בבית אלהינו על יד-מרמות בן-אוריה הכהן ועמו אלעזר בן-פינחס ועמהם יוזבד בן-ישוע ונועדיה בן-בנוי הלוים
<p class="verse">
8:34 במספר במשקל לכל ויכתב כל-המשקל בעת ההיא
<p class="verse">
8:35 הבאים מהשבי בני-הגולה הקריבו עלות לאלהי ישראל פרים שנים-עשר על-כל-ישראל אילים תשעים וששה כבשים שבעים ושבעה צפירי חטאת שנים עשר הכל עולה ליהוה
<p class="verse">
8:36 ויתנו את-דתי המלך לאחשדרפני המלך ופחוות עבר הנהר ונשאו את-העם ואת-בית-האלהים
<p class="verse">
9:1 וככלות אלה נגשו אלי השרים לאמר לא-נבדלו העם ישראל והכהנים והלוים מעמי הארצות כתועבתיהם לכנעני החתי הפרזי היבוסי העמני המאבי המצרי והאמרי
<p class="verse">
9:2 כי-נשאו מבנתיהם להם ולבניהם והתערבו זרע הקדש בעמי הארצות ויד השרים והסגנים היתה במעל הזה ראשונה
<p class="verse">
9:3 וכשמעי את-הדבר הזה קרעתי את-בגדי ומעילי ואמרטה משער ראשי וזקני ואשבה משומם
<p class="verse">
9:4 ואלי יאספו כל חרד בדברי אלהי-ישראל על מעל הגולה ואני ישב משומם עד למנחת הערב
<p class="verse">
9:5 ובמנחת הערב קמתי מתעניתי ובקרעי בגדי ומעילי ואכרעה על-ברכי ואפרשה כפי אל-יהוה אלהי
<p class="verse">
9:6 ואמרה אלהי בשתי ונכלמתי להרים אלהי פני אליך כי עונתינו רבו למעלה ראש ואשמתנו גדלה עד לשמים
<p class="verse">
9:7 מימי אבתינו אנחנו באשמה גדלה עד היום הזה ובעונתינו נתנו אנחנו מלכינו כהנינו ביד מלכי הארצות בחרב בשבי ובבזה ובבשת פנים כהיום הזה
<p class="verse">
9:8 ועתה כמעט-רגע היתה תחנה מאת יהוה אלהינו להשאיר לנו פליטה ולתת-לנו יתד במקום קדשו להאיר עינינו אלהינו ולתתנו מחיה מעט בעבדתנו
<p class="verse">
9:9 כי-עבדים אנחנו ובעבדתנו לא עזבנו אלהינו ויט-עלינו חסד לפני מלכי פרס לתת-לנו מחיה לרומם את-בית אלהינו ולהעמיד את-חרבתיו ולתת-לנו גדר ביהודה ובירושלם
<p class="verse">
9:10 ועתה מה-נאמר אלהינו אחרי-זאת כי עזבנו מצותיך
<p class="verse">
9:11 אשר צוית ביד עבדיך הנביאים לאמר הארץ אשר אתם באים לרשתה ארץ נדה היא בנדת עמי הארצות בתועבתיהם אשר מלאוה מפה אל-פה בטמאתם
<p class="verse">
9:12 ועתה בנותיכם אל-תתנו לבניהם ובנתיהם אל-תשאו לבניכם ולא-תדרשו שלמם וטובתם עד-עולם למען תחזקו ואכלתם את-טוב הארץ והורשתם לבניכם עד-עולם
<p class="verse">
9:13 ואחרי כל-הבא עלינו במעשינו הרעים ובאשמתנו הגדלה כי אתה אלהינו חשכת למטה מעוננו ונתתה לנו פליטה כזאת
<p class="verse">
9:14 הנשוב להפר מצותיך ולהתחתן בעמי התעבות האלה הלוא תאנף-בנו עד-כלה לאין שארית ופליטה
<p class="verse">
9:15 יהוה אלהי ישראל צדיק אתה כי-נשארנו פליטה כהיום הזה הננו לפניך באשמתינו כי אין לעמוד לפניך על-זאת
<p class="verse">
10:1 וכהתפלל עזרא וכהתודתו בכה ומתנפל לפני בית האלהים נקבצו אליו מישראל קהל רב-מאד אנשים ונשים וילדים כי-בכו העם הרבה-בכה
<p class="verse">
10:2 ויען שכניה בן-יחיאל מבני עולם ויאמר לעזרא אנחנו מעלנו באלהינו ונשב נשים נכריות מעמי הארץ ועתה יש-מקוה לישראל על-זאת
<p class="verse">
10:3 ועתה נכרת-ברית לאלהינו להוציא כל-נשים והנולד מהם בעצת אדני והחרדים במצות אלהינו וכתורה יעשה
<p class="verse">
10:4 קום כי-עליך הדבר ואנחנו עמך חזק ועשה
<p class="verse">
10:5 ויקם עזרא וישבע את-שרי הכהנים הלוים וכל-ישראל לעשות כדבר הזה וישבעו
<p class="verse">
10:6 ויקם עזרא מלפני בית האלהים וילך אל-לשכת יהוחנן בן-אלישיב וילך שם לחם לא-אכל ומים לא-שתה כי מתאבל על-מעל הגולה
<p class="verse">
10:7 ויעבירו קול ביהודה וירושלם לכל בני הגולה להקבץ ירושלם
<p class="verse">
10:8 וכל אשר לא-יבוא לשלשת הימים כעצת השרים והזקנים יחרם כל-רכושו והוא יבדל מקהל הגולה
<p class="verse">
10:9 ויקבצו כל-אנשי-יהודה ובנימן ירושלם לשלשת הימים הוא חדש התשיעי בעשרים בחדש וישבו כל-העם ברחוב בית האלהים מרעידים על-הדבר ומהגשמים
<p class="verse">
10:10 ויקם עזרא הכהן ויאמר אלהם אתם מעלתם ותשיבו נשים נכריות להוסיף על-אשמת ישראל
<p class="verse">
10:11 ועתה תנו תודה ליהוה אלהי-אבתיכם ועשו רצונו והבדלו מעמי הארץ ומן-הנשים הנכריות
<p class="verse">
10:12 ויענו כל-הקהל ויאמרו קול גדול כן כדבריך עלינו לעשות
<p class="verse">
10:13 אבל העם רב והעת גשמים ואין כח לעמוד בחוץ והמלאכה לא-ליום אחד ולא לשנים כי-הרבינו לפשע בדבר הזה
<p class="verse">
10:14 יעמדו-נא שרינו לכל-הקהל וכל אשר בערינו ההשיב נשים נכריות יבא לעתים מזמנים ועמהם זקני-עיר ועיר ושפטיה עד להשיב חרון אף-אלהינו ממנו עד לדבר הזה
<p class="verse">
10:15 אך יונתן בן-עשהאל ויחזיה בן-תקוה עמדו על-זאת ומשלם ושבתי הלוי עזרם
<p class="verse">
10:16 ויעשו-כן בני הגולה ויבדלו עזרא הכהן אנשים ראשי האבות לבית אבתם וכלם בשמות וישבו ביום אחד לחדש העשירי לדריוש הדבר
<p class="verse">
10:17 ויכלו בכל אנשים ההשיבו נשים נכריות עד יום אחד לחדש הראשון
<p class="verse">
10:18 וימצא מבני הכהנים אשר השיבו נשים נכריות מבני ישוע בן-יוצדק ואחיו מעשיה ואליעזר ויריב וגדליה
<p class="verse">
10:19 ויתנו ידם להוציא נשיהם ואשמים איל-צאן על-אשמתם
<p class="verse">
10:20 ומבני אמר חנני וזבדיה
<p class="verse">
10:21 ומבני חרם מעשיה ואליה ושמעיה ויחיאל ועזיה
<p class="verse">
10:22 ומבני פשחור אליועיני מעשיה ישמעאל נתנאל יוזבד ואלעשה
<p class="verse">
10:23 ומן-הלוים יוזבד ושמעי וקליה הוא קליטא פתחיה יהודה ואליעזר
<p class="verse">
10:24 ומן-המשררים אלישיב ומן-השערים שלם וטלם ואורי
<p class="verse">
10:25 ומישראל מבני פרעש רמיה ויזיה ומלכיה ומימן ואלעזר ומלכיה ובניה
<p class="verse">
10:26 ומבני עילם מתניה זכריה ויחיאל ועבדי וירמות ואליה
<p class="verse">
10:27 ומבני זתוא אליועני אלישיב מתניה וירמות וזבד ועזיזא
<p class="verse">
10:28 ומבני בבי יהוחנן חנניה זבי עתלי
<p class="verse">
10:29 ומבני בני משלם מלוך ועדיה ישוב ושאל ירמות
<p class="verse">
10:30 ומבני פחת מואב עדנא וכלל בניה מעשיה מתניה בצלאל ובנוי ומנשה
<p class="verse">
10:31 ובני חרם אליעזר ישיה מלכיה שמעיה שמעון
<p class="verse">
10:32 בנימן מלוך שמריה
<p class="verse">
10:33 מבני חשם מתני מתתה זבד אליפלט ירמי מנשה שמעי
<p class="verse">
10:34 מבני בני מעדי עמרם ואואל
<p class="verse">
10:35 בניה בדיה כלהי
<p class="verse">
10:36 וניה מרמות אלישיב
<p class="verse">
10:37 מתניה מתני ויעשו
<p class="verse">
10:38 ובני ובנוי שמעי
<p class="verse">
10:39 ושלמיה ונתן ועדיה
<p class="verse">
10:40 מכנדבי ששי שרי
<p class="verse">
10:41 עזראל ושלמיהו שמריה
<p class="verse">
10:42 שלום אמריה יוסף
<p class="verse">
10:43 מבני נבו יעיאל מתתיה זבד זבינא ידו ויואל בניה
<p class="verse">
10:44 כל-אלה נשאו נשים נכריות ויש מהם נשים וישימו בנים
<p class="verse">

</body></html>
