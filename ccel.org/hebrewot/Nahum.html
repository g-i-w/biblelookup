
<html><head>
<title>Hebrew Old Testament - Nahum</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Nahum</h1>
<p class="verse">
1:1 משא נינוה ספר חזון נחום האלקשי
<p class="verse">
1:2 אל קנוא ונקם יהוה נקם יהוה ובעל חמה נקם יהוה לצריו ונוטר הוא לאיביו
<p class="verse">
1:3 יהוה ארך אפים וגדול-כח ונקה לא ינקה יהוה בסופה ובשערה דרכו וענן אבק רגליו
<p class="verse">
1:4 גוער בים ויבשהו וכל-הנהרות החריב אמלל בשן וכרמל ופרח לבנון אמלל
<p class="verse">
1:5 הרים רעשו ממנו והגבעות התמגגו ותשא הארץ מפניו ותבל וכל-ישבי בה
<p class="verse">
1:6 לפני זעמו מי יעמוד ומי יקום בחרון אפו חמתו נתכה כאש והצרים נתצו ממנו
<p class="verse">
1:7 טוב יהוה למעוז ביום צרה וידע חסי בו
<p class="verse">
1:8 ובשטף עבר כלה יעשה מקומה ואיביו ירדף-חשך
<p class="verse">
1:9 מה-תחשבון אל-יהוה כלה הוא עשה לא-תקום פעמים צרה
<p class="verse">
1:10 כי עד-סירים סבכים וכסבאם סבואים אכלו כקש יבש מלא
<p class="verse">
1:11 ממך יצא חשב על-יהוה רעה יעץ בליעל
<p class="verse">
1:12 כה אמר יהוה אם-שלמים וכן רבים וכן נגזו ועבר וענתך לא אענך עוד
<p class="verse">
1:13 ועתה אשבר מטהו מעליך ומוסרתיך אנתק
<p class="verse">
1:14 וצוה עליך יהוה לא-יזרע משמך עוד מבית אלהיך אכרית פסל ומסכה אשים קברך כי קלות
<p class="verse">
2:1 הנה על-ההרים רגלי מבשר משמיע שלום חגי יהודה חגיך שלמי נדריך כי לא יוסיף עוד לעבור-בך בליעל כלה נכרת
<p class="verse">
2:2 עלה מפיץ על-פניך נצור מצרה צפה-דרך חזק מתנים אמץ כח מאד
<p class="verse">
2:3 כי שב יהוה את-גאון יעקב כגאון ישראל כי בקקום בקקים וזמריהם שחתו
<p class="verse">
2:4 מגן גבריהו מאדם אנשי-חיל מתלעים באש-פלדות הרכב ביום הכינו והברשים הרעלו
<p class="verse">
2:5 בחוצות יתהוללו הרכב ישתקשקון ברחבות מראיהן כלפידם כברקים ירוצצו
<p class="verse">
2:6 יזכר אדיריו יכשלו בהלכותם ימהרו חומתה והכן הסכך
<p class="verse">
2:7 שערי הנהרות נפתחו וההיכל נמוג
<p class="verse">
2:8 והצב גלתה העלתה ואמהתיה מנהגות כקול יונים מתפפת על-לבבהן
<p class="verse">
2:9 ונינוה כברכת-מים מימי היא והמה נסים עמדו עמדו ואין מפנה
<p class="verse">
2:10 בזו כסף בזו זהב ואין קצה לתכונה כבד מכל כלי חמדה
<p class="verse">
2:11 בוקה ומבוקה ומבלקה ולב נמס ופק ברכים וחלחלה בכל-מתנים ופני כלם קבצו פארור
<p class="verse">
2:12 איה מעון אריות ומרעה הוא לכפרים אשר הלך אריה לביא שם גור אריה ואין מחריד
<p class="verse">
2:13 אריה טרף בדי גרותיו ומחנק ללבאתיו וימלא-טרף חריו ומענתיו טרפה
<p class="verse">
2:14 הנני אליך נאם יהוה צבאות והבערתי בעשן רכבה וכפיריך תאכל חרב והכרתי מארץ טרפך ולא-ישמע עוד קול מלאככה
<p class="verse">
3:1 הוי עיר דמים כלה כחש פרק מלאה לא ימיש טרף
<p class="verse">
3:2 קול שוט וקול רעש אופן וסוס דהר ומרכבה מרקדה
<p class="verse">
3:3 פרש מעלה ולהב חרב וברק חנית ורב חלל וכבד פגר ואין קצה לגויה יכשלו בגויתם
<p class="verse">
3:4 מרב זנוני זונה טובת חן בעלת כשפים המכרת גוים בזנוניה ומשפחות בכשפיה
<p class="verse">
3:5 הנני אליך נאם יהוה צבאות וגליתי שוליך על-פניך והראיתי גוים מערך וממלכות קלונך
<p class="verse">
3:6 והשלכתי עליך שקצים ונבלתיך ושמתיך כראי
<p class="verse">
3:7 והיה כל-ראיך ידוד ממך ואמר שדדה נינוה מי ינוד לה מאין אבקש מנחמים לך
<p class="verse">
3:8 התיטבי מנא אמון הישבה ביארים מים סביב לה אשר-חיל ים מים חומתה
<p class="verse">
3:9 כוש עצמה ומצרים ואין קצה פוט ולובים היו בעזרתך
<p class="verse">
3:10 גם-היא לגלה הלכה בשבי גם עלליה ירטשו בראש כל-חוצות ועל-נכבדיה ידו גורל וכל-גדוליה רתקו בזקים
<p class="verse">
3:11 גם-את תשכרי תהי נעלמה גם-את תבקשי מעוז מאויב
<p class="verse">
3:12 כל-מבצריך תאנים עם-בכורים אם-ינועו ונפלו על-פי אוכל
<p class="verse">
3:13 הנה עמך נשים בקרבך לאיביך פתוח נפתחו שערי ארצך אכלה אש בריחיך
<p class="verse">
3:14 מי מצור שאבי-לך חזקי מבצריך באי בטיט ורמסי בחמר החזיקי מלבן
<p class="verse">
3:15 שם תאכלך אש תכריתך חרב תאכלך כילק התכבד כילק התכבדי כארבה
<p class="verse">
3:16 הרבית רכליך מכוכבי השמים ילק פשט ויעף
<p class="verse">
3:17 מנזריך כארבה וטפסריך כגוב גבי החונים בגדרות ביום קרה שמש זרחה ונודד ולא-נודע מקומו אים
<p class="verse">
3:18 נמו רעיך מלך אשור ישכנו אדיריך נפשו עמך על-ההרים ואין מקבץ
<p class="verse">
3:19 אין-כהה לשברך נחלה מכתך כל שמעי שמעך תקעו כף עליך כי על-מי לא-עברה רעתך תמיד
<p class="verse">

</body></html>
