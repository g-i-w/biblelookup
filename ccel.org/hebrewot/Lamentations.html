
<html><head>
<title>Hebrew Old Testament - Lamentations</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Lamentations</h1>
<p class="verse">
1:1 איכה ישבה בדד העיר רבתי עם היתה כאלמנה רבתי בגוים שרתי במדינות היתה למס
<p class="verse">
1:2 בכו תבכה בלילה ודמעתה על לחיה אין-לה מנחם מכל-אהביה כל-רעיה בגדו בה היו לה לאיבים
<p class="verse">
1:3 גלתה יהודה מעני ומרב עבדה היא ישבה בגוים לא מצאה מנוח כל-רדפיה השיגוה בין המצרים
<p class="verse">
1:4 דרכי ציון אבלות מבלי באי מועד כל-שעריה שוממין כהניה נאנחים בתולתיה נוגות והיא מר-לה
<p class="verse">
1:5 היו צריה לראש איביה שלו כי-יהוה הוגה על רב-פשעיה עולליה הלכו שבי לפני-צר
<p class="verse">
1:6 ויצא מן בת-ציון כל-הדרה היו שריה כאילים לא-מצאו מרעה וילכו בלא-כח לפני רודף
<p class="verse">
1:7 זכרה ירושלם ימי עניה ומרודיה כל מחמדיה אשר היו מימי קדם בנפל עמה ביד-צר ואין עוזר לה ראוה צרים שחקו על משבתה
<p class="verse">
1:8 חטא חטאה ירושלם על-כן לנידה היתה כל-מכבדיה הזילוה כי-ראו ערותה גם-היא נאנחה ותשב אחור
<p class="verse">
1:9 טמאתה בשוליה לא זכרה אחריתה ותרד פלאים אין מנחם לה ראה יהוה את-עניי כי הגדיל אויב
<p class="verse">
1:10 ידו פרש צר על כל-מחמדיה כי-ראתה גוים באו מקדשה אשר צויתה לא-יבאו בקהל לך
<p class="verse">
1:11 כל-עמה נאנחים מבקשים לחם נתנו מחמודיהם באכל להשיב נפש ראה יהוה והביטה כי הייתי זוללה
<p class="verse">
1:12 לוא אליכם כל-עברי דרך הביטו וראו אם-יש מכאוב כמכאבי אשר עולל לי אשר הוגה יהוה ביום חרון אפו
<p class="verse">
1:13 ממרום שלח-אש בעצמתי וירדנה פרש רשת לרגלי השיבני אחור נתנני שממה כל-היום דוה
<p class="verse">
1:14 נשקד על פשעי בידו ישתרגו עלו על-צוארי הכשיל כחי נתנני אדני בידי לא-אוכל קום
<p class="verse">
1:15 סלה כל-אבירי אדני בקרבי קרא עלי מועד לשבר בחורי גת דרך אדני לבתולת בת-יהודה
<p class="verse">
1:16 על-אלה אני בוכיה עיני עיני ירדה מים כי-רחק ממני מנחם משיב נפשי היו בני שוממים כי גבר אויב
<p class="verse">
1:17 פרשה ציון בידיה אין מנחם לה צוה יהוה ליעקב סביביו צריו היתה ירושלם לנדה ביניהם
<p class="verse">
1:18 צדיק הוא יהוה כי פיהו מריתי שמעו-נא כל-עמים וראו מכאבי בתולתי ובחורי הלכו בשבי
<p class="verse">
1:19 קראתי למאהבי המה רמוני כהני וזקני בעיר גועו כי-בקשו אכל למו וישיבו את-נפשם
<p class="verse">
1:20 ראה יהוה כי-צר-לי מעי חמרמרו נהפך לבי בקרבי כי מרו מריתי מחוץ שכלה-חרב בבית כמות
<p class="verse">
1:21 שמעו כי נאנחה אני אין מנחם לי כל-איבי שמעו רעתי ששו כי אתה עשית הבאת יום-קראת ויהיו כמוני
<p class="verse">
1:22 תבא כל-רעתם לפניך ועולל למו כאשר עוללת לי על כל-פשעי כי-רבות אנחתי ולבי דוי
<p class="verse">
2:1 איכה יעיב באפו אדני את-בת-ציון השליך משמים ארץ תפארת ישראל ולא-זכר הדם-רגליו ביום אפו
<p class="verse">
2:2 בלע אדני לא חמל את כל-נאות יעקב הרס בעברתו מבצרי בת-יהודה הגיע לארץ חלל ממלכה ושריה
<p class="verse">
2:3 גדע בחרי-אף כל קרן ישראל השיב אחור ימינו מפני אויב ויבער ביעקב כאש להבה אכלה סביב
<p class="verse">
2:4 דרך קשתו כאויב נצב ימינו כצר ויהרג כל מחמדי-עין באהל בת-ציון שפך כאש חמתו
<p class="verse">
2:5 היה אדני כאויב בלע ישראל בלע כל-ארמנותיה שחת מבצריו וירב בבת-יהודה תאניה ואניה
<p class="verse">
2:6 ויחמס כגן שכו שחת מועדו שכח יהוה בציון מועד ושבת וינאץ בזעם-אפו מלך וכהן
<p class="verse">
2:7 זנח אדני מזבחו נאר מקדשו הסגיר ביד-אויב חומת ארמנותיה קול נתנו בבית-יהוה כיום מועד
<p class="verse">
2:8 חשב יהוה להשחית חומת בת-ציון נטה קו לא-השיב ידו מבלע ויאבל-חל וחומה יחדו אמללו
<p class="verse">
2:9 טבעו בארץ שעריה אבד ושבר בריחיה מלכה ושריה בגוים אין תורה גם-נביאיה לא-מצאו חזון מיהוה
<p class="verse">
2:10 ישבו לארץ ידמו זקני בת-ציון העלו עפר על-ראשם חגרו שקים הורידו לארץ ראשן בתולת ירושלם
<p class="verse">
2:11 כלו בדמעות עיני חמרמרו מעי נשפך לארץ כבדי על-שבר בת-עמי בעטף עולל ויונק ברחבות קריה
<p class="verse">
2:12 לאמתם יאמרו איה דגן ויין בהתעטפם כחלל ברחבות עיר בהשתפך נפשם אל-חיק אמתם
<p class="verse">
2:13 מה-אעידך מה אדמה-לך הבת ירושלם מה אשוה-לך ואנחמך בתולת בת-ציון כי-גדול כים שברך מי ירפא-לך
<p class="verse">
2:14 נביאיך חזו לך שוא ותפל ולא-גלו על-עונך להשיב שביתך ויחזו לך משאות שוא ומדוחים
<p class="verse">
2:15 ספקו עליך כפים כל-עברי דרך שרקו וינעו ראשם על-בת ירושלם הזאת העיר שיאמרו כלילת יפי משוש לכל-הארץ
<p class="verse">
2:16 פצו עליך פיהם כל-אויביך שרקו ויחרקו-שן אמרו בלענו אך זה היום שקוינהו מצאנו ראינו
<p class="verse">
2:17 עשה יהוה אשר זמם בצע אמרתו אשר צוה מימי-קדם הרס ולא חמל וישמח עליך אויב הרים קרן צריך
<p class="verse">
2:18 צעק לבם אל-אדני חומת בת-ציון הורידי כנחל דמעה יומם ולילה אל-תתני פוגת לך אל-תדם בת-עינך
<p class="verse">
2:19 קומי רני בליל לראש אשמרות שפכי כמים לבך נכח פני אדני שאי אליו כפיך על-נפש עולליך העטופים ברעב בראש כל-חוצות
<p class="verse">
2:20 ראה יהוה והביטה למי עוללת כה אם-תאכלנה נשים פרים עללי טפחים אם-יהרג במקדש אדני כהן ונביא
<p class="verse">
2:21 שכבו לארץ חוצות נער וזקן בתולתי ובחורי נפלו בחרב הרגת ביום אפך טבחת לא חמלת
<p class="verse">
2:22 תקרא כיום מועד מגורי מסביב ולא היה ביום אף-יהוה פליט ושריד אשר-טפחתי ורביתי איבי כלם
<p class="verse">
3:1 אני הגבר ראה עני בשבט עברתו
<p class="verse">
3:2 אותי נהג וילך חשך ולא-אור
<p class="verse">
3:3 אך בי ישב יהפך ידו כל-היום
<p class="verse">
3:4 בלה בשרי ועורי שבר עצמותי
<p class="verse">
3:5 בנה עלי ויקף ראש ותלאה
<p class="verse">
3:6 במחשכים הושיבני כמתי עולם
<p class="verse">
3:7 גדר בעדי ולא אצא הכביד נחשתי
<p class="verse">
3:8 גם כי אזעק ואשוע שתם תפלתי
<p class="verse">
3:9 גדר דרכי בגזית נתיבתי עוה
<p class="verse">
3:10 דב ארב הוא לי אריה במסתרים
<p class="verse">
3:11 דרכי סורר ויפשחני שמני שמם
<p class="verse">
3:12 דרך קשתו ויציבני כמטרא לחץ
<p class="verse">
3:13 הביא בכליותי בני אשפתו
<p class="verse">
3:14 הייתי שחק לכל-עמי נגינתם כל-היום
<p class="verse">
3:15 השביעני במרורים הרוני לענה
<p class="verse">
3:16 ויגרס בחצץ שני הכפישני באפר
<p class="verse">
3:17 ותזנח משלום נפשי נשיתי טובה
<p class="verse">
3:18 ואמר אבד נצחי ותוחלתי מיהוה
<p class="verse">
3:19 זכר-עניי ומרודי לענה וראש
<p class="verse">
3:20 זכור תזכור ותשיח עלי נפשי
<p class="verse">
3:21 זאת אשיב אל-לבי על-כן אוחיל
<p class="verse">
3:22 חסדי יהוה כי לא-תמנו כי לא-כלו רחמיו
<p class="verse">
3:23 חדשים לבקרים רבה אמונתך
<p class="verse">
3:24 חלקי יהוה אמרה נפשי על-כן אוחיל לו
<p class="verse">
3:25 טוב יהוה לקוו לנפש תדרשנו
<p class="verse">
3:26 טוב ויחיל ודומם לתשועת יהוה
<p class="verse">
3:27 טוב לגבר כי-ישא על בנעוריו
<p class="verse">
3:28 ישב בדד וידם כי נטל עליו
<p class="verse">
3:29 יתן בעפר פיהו אולי יש תקוה
<p class="verse">
3:30 יתן למכהו לחי ישבע בחרפה
<p class="verse">
3:31 כי לא יזנח לעולם אדני
<p class="verse">
3:32 כי אם-הוגה ורחם כרב חסדו
<p class="verse">
3:33 כי לא ענה מלבו ויגה בני-איש
<p class="verse">
3:34 לדכא תחת רגליו כל אסירי ארץ
<p class="verse">
3:35 להטות משפט-גבר נגד פני עליון
<p class="verse">
3:36 לעות אדם בריבו אדני לא ראה
<p class="verse">
3:37 מי זה אמר ותהי אדני לא צוה
<p class="verse">
3:38 מפי עליון לא תצא הרעות והטוב
<p class="verse">
3:39 מה-יתאונן אדם חי גבר על-חטאו
<p class="verse">
3:40 נחפשה דרכינו ונחקרה ונשובה עד-יהוה
<p class="verse">
3:41 נשא לבבנו אל-כפים אל-אל בשמים
<p class="verse">
3:42 נחנו פשענו ומרינו אתה לא סלחת
<p class="verse">
3:43 סכתה באף ותרדפנו הרגת לא חמלת
<p class="verse">
3:44 סכותה בענן לך מעבור תפלה
<p class="verse">
3:45 סחי ומאוס תשימנו בקרב העמים
<p class="verse">
3:46 פצו עלינו פיהם כל-איבינו
<p class="verse">
3:47 פחד ופחת היה לנו השאת והשבר
<p class="verse">
3:48 פלגי-מים תרד עיני על-שבר בת-עמי
<p class="verse">
3:49 עיני נגרה ולא תדמה מאין הפגות
<p class="verse">
3:50 עד-ישקיף וירא יהוה משמים
<p class="verse">
3:51 עיני עוללה לנפשי מכל בנות עירי
<p class="verse">
3:52 צוד צדוני כצפור איבי חנם
<p class="verse">
3:53 צמתו בבור חיי וידו-אבן בי
<p class="verse">
3:54 צפו-מים על-ראשי אמרתי נגזרתי
<p class="verse">
3:55 קראתי שמך יהוה מבור תחתיות
<p class="verse">
3:56 קולי שמעת אל-תעלם אזנך לרוחתי לשועתי
<p class="verse">
3:57 קרבת ביום אקראך אמרת אל-תירא
<p class="verse">
3:58 רבת אדני ריבי נפשי גאלת חיי
<p class="verse">
3:59 ראיתה יהוה עותתי שפטה משפטי
<p class="verse">
3:60 ראיתה כל-נקמתם כל-מחשבתם לי
<p class="verse">
3:61 שמעת חרפתם יהוה כל-מחשבתם עלי
<p class="verse">
3:62 שפתי קמי והגיונם עלי כל-היום
<p class="verse">
3:63 שבתם וקימתם הביטה אני מנגינתם
<p class="verse">
3:64 תשיב להם גמול יהוה כמעשה ידיהם
<p class="verse">
3:65 תתן להם מגנת-לב תאלתך להם
<p class="verse">
3:66 תרדף באף ותשמידם מתחת שמי יהוה
<p class="verse">
4:1 איכה יועם זהב ישנא הכתם הטוב תשתפכנה אבני-קדש בראש כל-חוצות
<p class="verse">
4:2 בני ציון היקרים המסלאים בפז איכה נחשבו לנבלי-חרש מעשה ידי יוצר
<p class="verse">
4:3 גם-תנין חלצו שד היניקו גוריהן בת-עמי לאכזר כי ענים במדבר
<p class="verse">
4:4 דבק לשון יונק אל-חכו בצמא עוללים שאלו לחם פרש אין להם
<p class="verse">
4:5 האכלים למעדנים נשמו בחוצות האמנים עלי תולע חבקו אשפתות
<p class="verse">
4:6 ויגדל עון בת-עמי מחטאת סדם ההפוכה כמו-רגע ולא-חלו בה ידים
<p class="verse">
4:7 זכו נזיריה משלג צחו מחלב אדמו עצם מפנינים ספיר גזרתם
<p class="verse">
4:8 חשך משחור תארם לא נכרו בחוצות צפד עורם על-עצמם יבש היה כעץ
<p class="verse">
4:9 טובים היו חללי-חרב מחללי רעב שהם יזובו מדקרים מתנובת שדי
<p class="verse">
4:10 ידי נשים רחמניות בשלו ילדיהן היו לברות למו בשבר בת-עמי
<p class="verse">
4:11 כלה יהוה את-חמתו שפך חרון אפו ויצת-אש בציון ותאכל יסודתיה
<p class="verse">
4:12 לא האמינו מלכי-ארץ וכל ישבי תבל כי יבא צר ואויב בשערי ירושלם
<p class="verse">
4:13 מחטאת נביאיה עונות כהניה השפכים בקרבה דם צדיקים
<p class="verse">
4:14 נעו עורים בחוצות נגאלו בדם בלא יוכלו יגעו בלבשיהם
<p class="verse">
4:15 סורו טמא קראו למו סורו סורו אל-תגעו כי נצו גם-נעו אמרו בגוים לא יוסיפו לגור
<p class="verse">
4:16 פני יהוה חלקם לא יוסיף להביטם פני כהנים לא נשאו זקנים לא חננו
<p class="verse">
4:17 עודינה תכלינה עינינו אל-עזרתנו הבל בצפיתנו צפינו אל-גוי לא יושע
<p class="verse">
4:18 צדו צעדינו מלכת ברחבתינו קרב קצינו מלאו ימינו כי-בא קצינו
<p class="verse">
4:19 קלים היו רדפינו מנשרי שמים על-ההרים דלקנו במדבר ארבו לנו
<p class="verse">
4:20 רוח אפינו משיח יהוה נלכד בשחיתותם אשר אמרנו בצלו נחיה בגוים
<p class="verse">
4:21 שישי ושמחי בת-אדום יושבתי בארץ עוץ גם-עליך תעבר-כוס תשכרי ותתערי
<p class="verse">
4:22 תם-עונך בת-ציון לא יוסיף להגלותך פקד עונך בת-אדום גלה על-חטאתיך
<p class="verse">
5:1 זכר יהוה מה-היה לנו הביט וראה את-חרפתנו
<p class="verse">
5:2 נחלתנו נהפכה לזרים בתינו לנכרים
<p class="verse">
5:3 יתומים היינו אין אב אמתינו כאלמנות
<p class="verse">
5:4 מימינו בכסף שתינו עצינו במחיר יבאו
<p class="verse">
5:5 על צוארנו נרדפנו יגענו לא הונח-לנו
<p class="verse">
5:6 מצרים נתנו יד אשור לשבע לחם
<p class="verse">
5:7 אבתינו חטאו אינם אנחנו עונתיהם סבלנו
<p class="verse">
5:8 עבדים משלו בנו פרק אין מידם
<p class="verse">
5:9 בנפשנו נביא לחמנו מפני חרב המדבר
<p class="verse">
5:10 עורנו כתנור נכמרו מפני זלעפות רעב
<p class="verse">
5:11 נשים בציון ענו בתלת בערי יהודה
<p class="verse">
5:12 שרים בידם נתלו פני זקנים לא נהדרו
<p class="verse">
5:13 בחורים טחון נשאו ונערים בעץ כשלו
<p class="verse">
5:14 זקנים משער שבתו בחורים מנגינתם
<p class="verse">
5:15 שבת משוש לבנו נהפך לאבל מחלנו
<p class="verse">
5:16 נפלה עטרת ראשנו אוי-נא לנו כי חטאנו
<p class="verse">
5:17 על-זה היה דוה לבנו על-אלה חשכו עינינו
<p class="verse">
5:18 על הר-ציון ששמם שועלים הלכו-בו
<p class="verse">
5:19 אתה יהוה לעולם תשב כסאך לדר ודור
<p class="verse">
5:20 למה לנצח תשכחנו תעזבנו לארך ימים
<p class="verse">
5:21 השיבנו יהוה אליך ונשוב חדש ימינו כקדם
<p class="verse">
5:22 כי אם-מאס מאסתנו קצפת עלינו עד-מאד
<p class="verse">

</body></html>
