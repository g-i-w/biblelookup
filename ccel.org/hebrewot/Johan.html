
<html><head>
<title>Hebrew Old Testament - Johan</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Johan</h1>
<p class="verse">
1:1 ויהי דבר-יהוה אל-יונה בן-אמתי לאמר
<p class="verse">
1:2 קום לך אל-נינוה העיר הגדולה וקרא עליה כי-עלתה רעתם לפני
<p class="verse">
1:3 ויקם יונה לברח תרשישה מלפני יהוה וירד יפו וימצא אניה באה תרשיש ויתן שכרה וירד בה לבוא עמהם תרשישה מלפני יהוה
<p class="verse">
1:4 ויהוה הטיל רוח-גדולה אל-הים ויהי סער-גדול בים והאניה חשבה להשבר
<p class="verse">
1:5 וייראו המלחים ויזעקו איש אל-אלהיו ויטלו את-הכלים אשר באניה אל-הים להקל מעליהם ויונה ירד אל-ירכתי הספינה וישכב וירדם
<p class="verse">
1:6 ויקרב אליו רב החבל ויאמר לו מה-לך נרדם קום קרא אל-אלהיך אולי יתעשת האלהים לנו ולא נאבד
<p class="verse">
1:7 ויאמרו איש אל-רעהו לכו ונפילה גורלות ונדעה בשלמי הרעה הזאת לנו ויפלו גורלות ויפל הגורל על-יונה
<p class="verse">
1:8 ויאמרו אליו הגידה-נא לנו באשר למי-הרעה הזאת לנו מה-מלאכתך ומאין תבוא מה ארצך ואי-מזה עם אתה
<p class="verse">
1:9 ויאמר אליהם עברי אנכי ואת-יהוה אלהי השמים אני ירא אשר-עשה את-הים ואת-היבשה
<p class="verse">
1:10 וייראו האנשים יראה גדולה ויאמרו אליו מה-זאת עשית כי-ידעו האנשים כי-מלפני יהוה הוא ברח כי הגיד להם
<p class="verse">
1:11 ויאמרו אליו מה-נעשה לך וישתק הים מעלינו כי הים הולך וסער
<p class="verse">
1:12 ויאמר אליהם שאוני והטילני אל-הים וישתק הים מעליכם כי יודע אני כי בשלי הסער הגדול הזה עליכם
<p class="verse">
1:13 ויחתרו האנשים להשיב אל-היבשה ולא יכלו כי הים הולך וסער עליהם
<p class="verse">
1:14 ויקראו אל-יהוה ויאמרו אנה יהוה אל-נא נאבדה בנפש האיש הזה ואל-תתן עלינו דם נקיא כי-אתה יהוה כאשר חפצת עשית
<p class="verse">
1:15 וישאו את-יונה ויטלהו אל-הים ויעמד הים מזעפו
<p class="verse">
1:16 וייראו האנשים יראה גדולה את-יהוה ויזבחו-זבח ליהוה וידרו נדרים
<p class="verse">
2:1 וימן יהוה דג גדול לבלע את-יונה ויהי יונה במעי הדג שלשה ימים ושלשה לילות
<p class="verse">
2:2 ויתפלל יונה אל-יהוה אלהיו ממעי הדגה
<p class="verse">
2:3 ויאמר קראתי מצרה לי אל-יהוה ויענני מבטן שאול שועתי שמעת קולי
<p class="verse">
2:4 ותשליכני מצולה בלבב ימים ונהר יסבבני כל-משבריך וגליך עלי עברו
<p class="verse">
2:5 ואני אמרתי נגרשתי מנגד עיניך אך אוסיף להביט אל-היכל קדשך
<p class="verse">
2:6 אפפוני מים עד-נפש תהום יסבבני סוף חבוש לראשי
<p class="verse">
2:7 לקצבי הרים ירדתי הארץ ברחיה בעדי לעולם ותעל משחת חיי יהוה אלהי
<p class="verse">
2:8 בהתעטף עלי נפשי את-יהוה זכרתי ותבוא אליך תפלתי אל-היכל קדשך
<p class="verse">
2:9 משמרים הבלי-שוא חסדם יעזבו
<p class="verse">
2:10 ואני בקול תודה אזבחה-לך אשר נדרתי אשלמה ישועתה ליהוה
<p class="verse">
2:11 ויאמר יהוה לדג ויקא את-יונה אל-היבשה
<p class="verse">
3:1 ויהי דבר-יהוה אל-יונה שנית לאמר
<p class="verse">
3:2 קום לך אל-נינוה העיר הגדולה וקרא אליה את-הקריאה אשר אנכי דבר אליך
<p class="verse">
3:3 ויקם יונה וילך אל-נינוה כדבר יהוה ונינוה היתה עיר-גדולה לאלהים מהלך שלשת ימים
<p class="verse">
3:4 ויחל יונה לבוא בעיר מהלך יום אחד ויקרא ויאמר עוד ארבעים יום ונינוה נהפכת
<p class="verse">
3:5 ויאמינו אנשי נינוה באלהים ויקראו-צום וילבשו שקים מגדולם ועד-קטנם
<p class="verse">
3:6 ויגע הדבר אל-מלך נינוה ויקם מכסאו ויעבר אדרתו מעליו ויכס שק וישב על-האפר
<p class="verse">
3:7 ויזעק ויאמר בנינוה מטעם המלך וגדליו לאמר האדם והבהמה הבקר והצאן אל-יטעמו מאומה אל-ירעו ומים אל-ישתו
<p class="verse">
3:8 ויתכסו שקים האדם והבהמה ויקראו אל-אלהים בחזקה וישבו איש מדרכו הרעה ומן-החמס אשר בכפיהם
<p class="verse">
3:9 מי-יודע ישוב ונחם האלהים ושב מחרון אפו ולא נאבד
<p class="verse">
3:10 וירא האלהים את-מעשיהם כי-שבו מדרכם הרעה וינחם האלהים על-הרעה אשר-דבר לעשות-להם ולא עשה
<p class="verse">
4:1 וירע אל-יונה רעה גדולה ויחר לו
<p class="verse">
4:2 ויתפלל אל-יהוה ויאמר אנה יהוה הלוא-זה דברי עד-היותי על-אדמתי על-כן קדמתי לברח תרשישה כי ידעתי כי אתה אל-חנון ורחום ארך אפים ורב-חסד ונחם על-הרעה
<p class="verse">
4:3 ועתה יהוה קח-נא את-נפשי ממני כי טוב מותי מחיי
<p class="verse">
4:4 ויאמר יהוה ההיטב חרה לך
<p class="verse">
4:5 ויצא יונה מן-העיר וישב מקדם לעיר ויעש לו שם סכה וישב תחתיה בצל עד אשר יראה מה-יהיה בעיר
<p class="verse">
4:6 וימן יהוה-אלהים קיקיון ויעל מעל ליונה להיות צל על-ראשו להציל לו מרעתו וישמח יונה על-הקיקיון שמחה גדולה
<p class="verse">
4:7 וימן האלהים תולעת בעלות השחר למחרת ותך את-הקיקיון וייבש
<p class="verse">
4:8 ויהי כזרח השמש וימן אלהים רוח קדים חרישית ותך השמש על-ראש יונה ויתעלף וישאל את-נפשו למות ויאמר טוב מותי מחיי
<p class="verse">
4:9 ויאמר אלהים אל-יונה ההיטב חרה-לך על-הקיקיון ויאמר היטב חרה-לי עד-מות
<p class="verse">
4:10 ויאמר יהוה אתה חסת על-הקיקיון אשר לא-עמלת בו ולא גדלתו שבן-לילה היה ובן-לילה אבד
<p class="verse">
4:11 ואני לא אחוס על-נינוה העיר הגדולה אשר יש-בה הרבה משתים-עשרה רבו אדם אשר לא-ידע בין-ימינו לשמאלו ובהמה רבה
<p class="verse">

</body></html>
