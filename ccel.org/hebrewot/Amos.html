
<html><head>
<title>Hebrew Old Testament - Amos</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Amos</h1>
<p class="verse">
1:1 דברי עמוס אשר-היה בנקדים מתקוע אשר חזה על-ישראל בימי עזיה מלך-יהודה ובימי ירבעם בן-יואש מלך ישראל שנתים לפני הרעש
<p class="verse">
1:2 ויאמר יהוה מציון ישאג ומירושלם יתן קולו ואבלו נאות הרעים ויבש ראש הכרמל
<p class="verse">
1:3 כה אמר יהוה על-שלשה פשעי דמשק ועל-ארבעה לא אשיבנו על-דושם בחרצות הברזל את-הגלעד
<p class="verse">
1:4 ושלחתי אש בבית חזאל ואכלה ארמנות בן-הדד
<p class="verse">
1:5 ושברתי בריח דמשק והכרתי יושב מבקעת-און ותומך שבט מבית עדן וגלו עם-ארם קירה אמר יהוה
<p class="verse">
1:6 כה אמר יהוה על-שלשה פשעי עזה ועל-ארבעה לא אשיבנו על-הגלותם גלות שלמה להסגיר לאדום
<p class="verse">
1:7 ושלחתי אש בחומת עזה ואכלה ארמנתיה
<p class="verse">
1:8 והכרתי יושב מאשדוד ותומך שבט מאשקלון והשיבותי ידי על-עקרון ואבדו שארית פלשתים אמר אדני יהוה
<p class="verse">
1:9 כה אמר יהוה על-שלשה פשעי-צר ועל-ארבעה לא אשיבנו על-הסגירם גלות שלמה לאדום ולא זכרו ברית אחים
<p class="verse">
1:10 ושלחתי אש בחומת צר ואכלה ארמנתיה
<p class="verse">
1:11 כה אמר יהוה על-שלשה פשעי אדום ועל-ארבעה לא אשיבנו על-רדפו בחרב אחיו ושחת רחמיו ויטרף לעד אפו ועברתו שמרה נצח
<p class="verse">
1:12 ושלחתי אש בתימן ואכלה ארמנות בצרה
<p class="verse">
1:13 כה אמר יהוה על-שלשה פשעי בני-עמון ועל-ארבעה לא אשיבנו על-בקעם הרות הגלעד למען הרחיב את-גבולם
<p class="verse">
1:14 והצתי אש בחומת רבה ואכלה ארמנותיה בתרועה ביום מלחמה בסער ביום סופה
<p class="verse">
1:15 והלך מלכם בגולה הוא ושריו יחדו אמר יהוה
<p class="verse">
2:1 כה אמר יהוה על-שלשה פשעי מואב ועל-ארבעה לא אשיבנו על-שרפו עצמות מלך-אדום לשיד
<p class="verse">
2:2 ושלחתי-אש במואב ואכלה ארמנות הקריות ומת בשאון מואב בתרועה בקול שופר
<p class="verse">
2:3 והכרתי שופט מקרבה וכל-שריה אהרוג עמו אמר יהוה
<p class="verse">
2:4 כה אמר יהוה על-שלשה פשעי יהודה ועל-ארבעה לא אשיבנו על-מאסם את-תורת יהוה וחקיו לא שמרו ויתעום כזביהם אשר-הלכו אבותם אחריהם
<p class="verse">
2:5 ושלחתי אש ביהודה ואכלה ארמנות ירושלם
<p class="verse">
2:6 כה אמר יהוה על-שלשה פשעי ישראל ועל-ארבעה לא אשיבנו על-מכרם בכסף צדיק ואביון בעבור נעלים
<p class="verse">
2:7 השאפים על-עפר-ארץ בראש דלים ודרך ענוים יטו ואיש ואביו ילכו אל-הנערה למען חלל את-שם קדשי
<p class="verse">
2:8 ועל-בגדים חבלים יטו אצל כל-מזבח ויין ענושים ישתו בית אלהיהם
<p class="verse">
2:9 ואנכי השמדתי את-האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת
<p class="verse">
2:10 ואנכי העליתי אתכם מארץ מצרים ואולך אתכם במדבר ארבעים שנה לרשת את-ארץ האמרי
<p class="verse">
2:11 ואקים מבניכם לנביאים ומבחוריכם לנזרים האף אין-זאת בני ישראל נאם-יהוה
<p class="verse">
2:12 ותשקו את-הנזרים יין ועל-הנביאים צויתם לאמר לא תנבאו
<p class="verse">
2:13 הנה אנכי מעיק תחתיכם כאשר תעיק העגלה המלאה לה עמיר
<p class="verse">
2:14 ואבד מנוס מקל וחזק לא-יאמץ כחו וגבור לא-ימלט נפשו
<p class="verse">
2:15 ותפש הקשת לא יעמד וקל ברגליו לא ימלט ורכב הסוס לא ימלט נפשו
<p class="verse">
2:16 ואמיץ לבו בגבורים ערום ינוס ביום-ההוא נאם-יהוה
<p class="verse">
3:1 שמעו את-הדבר הזה אשר דבר יהוה עליכם בני ישראל על כל-המשפחה אשר העליתי מארץ מצרים לאמר
<p class="verse">
3:2 רק אתכם ידעתי מכל משפחות האדמה על-כן אפקד עליכם את כל-עונתיכם
<p class="verse">
3:3 הילכו שנים יחדו בלתי אם-נועדו
<p class="verse">
3:4 הישאג אריה ביער וטרף אין לו היתן כפיר קולו ממענתו בלתי אם-לכד
<p class="verse">
3:5 התפל צפור על-פח הארץ ומוקש אין לה היעלה-פח מן-האדמה ולכוד לא ילכוד
<p class="verse">
3:6 אם-יתקע שופר בעיר ועם לא יחרדו אם-תהיה רעה בעיר ויהוה לא עשה
<p class="verse">
3:7 כי לא יעשה אדני יהוה דבר כי אם-גלה סודו אל-עבדיו הנביאים
<p class="verse">
3:8 אריה שאג מי לא יירא אדני יהוה דבר מי לא ינבא
<p class="verse">
3:9 השמיעו על-ארמנות באשדוד ועל-ארמנות בארץ מצרים ואמרו האספו על-הרי שמרון וראו מהומת רבות בתוכה ועשוקים בקרבה
<p class="verse">
3:10 ולא-ידעו עשות-נכחה נאם-יהוה האוצרים חמס ושד בארמנותיהם
<p class="verse">
3:11 לכן כה אמר אדני יהוה צר וסביב הארץ והורד ממך עזך ונבזו ארמנותיך
<p class="verse">
3:12 כה אמר יהוה כאשר יציל הרעה מפי הארי שתי כרעים או בדל-אזן כן ינצלו בני ישראל הישבים בשמרון בפאת מטה ובדמשק ערש
<p class="verse">
3:13 שמעו והעידו בבית יעקב נאם-אדני יהוה אלהי הצבאות
<p class="verse">
3:14 כי ביום פקדי פשעי-ישראל עליו ופקדתי על-מזבחות בית-אל ונגדעו קרנות המזבח ונפלו לארץ
<p class="verse">
3:15 והכיתי בית-החרף על-בית הקיץ ואבדו בתי השן וספו בתים רבים נאם-יהוה
<p class="verse">
4:1 שמעו הדבר הזה פרות הבשן אשר בהר שמרון העשקות דלים הרצצות אביונים האמרת לאדניהם הביאה ונשתה
<p class="verse">
4:2 נשבע אדני יהוה בקדשו כי הנה ימים באים עליכם ונשא אתכם בצנות ואחריתכן בסירות דוגה
<p class="verse">
4:3 ופרצים תצאנה אשה נגדה והשלכתנה ההרמונה נאם-יהוה
<p class="verse">
4:4 באו בית-אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם
<p class="verse">
4:5 וקטר מחמץ תודה וקראו נדבות השמיעו כי כן אהבתם בני ישראל נאם אדני יהוה
<p class="verse">
4:6 וגם-אני נתתי לכם נקיון שנים בכל-עריכם וחסר לחם בכל מקומתיכם ולא-שבתם עדי נאם-יהוה
<p class="verse">
4:7 וגם אנכי מנעתי מכם את-הגשם בעוד שלשה חדשים לקציר והמטרתי על-עיר אחת ועל-עיר אחת לא אמטיר חלקה אחת תמטר וחלקה אשר-לא-תמטיר עליה תיבש
<p class="verse">
4:8 ונעו שתים שלש ערים אל-עיר אחת לשתות מים ולא ישבעו ולא-שבתם עדי נאם-יהוה
<p class="verse">
4:9 הכיתי אתכם בשדפון ובירקון הרבות גנותיכם וכרמיכם ותאניכם וזיתיכם יאכל הגזם ולא-שבתם עדי נאם-יהוה
<p class="verse">
4:10 שלחתי בכם דבר בדרך מצרים הרגתי בחרב בחוריכם עם שבי סוסיכם ואעלה באש מחניכם ובאפכם ולא-שבתם עדי נאם-יהוה
<p class="verse">
4:11 הפכתי בכם כמהפכת אלהים את-סדם ואת-עמרה ותהיו כאוד מצל משרפה ולא-שבתם עדי נאם-יהוה
<p class="verse">
4:12 לכן כה אעשה-לך ישראל עקב כי-זאת אעשה-לך הכון לקראת-אלהיך ישראל
<p class="verse">
4:13 כי הנה יוצר הרים וברא רוח ומגיד לאדם מה-שחו עשה שחר עיפה ודרך על-במתי ארץ יהוה אלהי-צבאות שמו
<p class="verse">
5:1 שמעו את-הדבר הזה אשר אנכי נשא עליכם קינה בית ישראל
<p class="verse">
5:2 נפלה לא-תוסיף קום בתולת ישראל נטשה על-אדמתה אין מקימה
<p class="verse">
5:3 כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל
<p class="verse">
5:4 כי כה אמר יהוה לבית ישראל דרשוני וחיו
<p class="verse">
5:5 ואל-תדרשו בית-אל והגלגל לא תבאו ובאר שבע לא תעברו כי הגלגל גלה יגלה ובית-אל יהיה לאון
<p class="verse">
5:6 דרשו את-יהוה וחיו פן-יצלח כאש בית יוסף ואכלה ואין-מכבה לבית-אל
<p class="verse">
5:7 ההפכים ללענה משפט וצדקה לארץ הניחו
<p class="verse">
5:8 עשה כימה וכסיל והפך לבקר צלמות ויום לילה החשיך הקורא למי-הים וישפכם על-פני הארץ יהוה שמו
<p class="verse">
5:9 המבליג שד על-עז ושד על-מבצר יבוא
<p class="verse">
5:10 שנאו בשער מוכיח ודבר תמים יתעבו
<p class="verse">
5:11 לכן יען בושסכם על-דל ומשאת-בר תקחו ממנו בתי גזית בניתם ולא-תשבו בם כרמי-חמד נטעתם ולא תשתו את-יינם
<p class="verse">
5:12 כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו
<p class="verse">
5:13 לכן המשכיל בעת ההיא ידם כי עת רעה היא
<p class="verse">
5:14 דרשו-טוב ואל-רע למען תחיו ויהי-כן יהוה אלהי-צבאות אתכם כאשר אמרתם
<p class="verse">
5:15 שנאו-רע ואהבו טוב והציגו בשער משפט אולי יחנן יהוה אלהי-צבאות שארית יוסף
<p class="verse">
5:16 לכן כה-אמר יהוה אלהי צבאות אדני בכל-רחבות מספד ובכל-חוצות יאמרו הו-הו וקראו אכר אל-אבל ומספד אל-יודעי נהי
<p class="verse">
5:17 ובכל-כרמים מספד כי-אעבר בקרבך אמר יהוה
<p class="verse">
5:18 הוי המתאוים את-יום יהוה למה-זה לכם יום יהוה הוא-חשך ולא-אור
<p class="verse">
5:19 כאשר ינוס איש מפני הארי ופגעו הדב ובא הבית וסמך ידו על-הקיר ונשכו הנחש
<p class="verse">
5:20 הלא-חשך יום יהוה ולא-אור ואפל ולא-נגה לו
<p class="verse">
5:21 שנאתי מאסתי חגיכם ולא אריח בעצרתיכם
<p class="verse">
5:22 כי אם-תעלו-לי עלות ומנחתיכם לא ארצה ושלם מריאיכם לא אביט
<p class="verse">
5:23 הסר מעלי המון שריך וזמרת נבליך לא אשמע
<p class="verse">
5:24 ויגל כמים משפט וצדקה כנחל איתן
<p class="verse">
5:25 הזבחים ומנחה הגשתם-לי במדבר ארבעים שנה בית ישראל
<p class="verse">
5:26 ונשאתם את סכות מלככם ואת כיון צלמיכם כוכב אלהיכם אשר עשיתם לכם
<p class="verse">
5:27 והגליתי אתכם מהלאה לדמשק אמר יהוה אלהי-צבאות שמו
<p class="verse">
6:1 הוי השאננים בציון והבטחים בהר שמרון נקבי ראשית הגוים ובאו להם בית ישראל
<p class="verse">
6:2 עברו כלנה וראו ולכו משם חמת רבה ורדו גת-פלשתים הטובים מן-הממלכות האלה אם-רב גבולם מגבלכם
<p class="verse">
6:3 המנדים ליום רע ותגישון שבת חמס
<p class="verse">
6:4 השכבים על-מטות שן וסרחים על-ערשותם ואכלים כרים מצאן ועגלים מתוך מרבק
<p class="verse">
6:5 הפרטים על-פי הנבל כדויד חשבו להם כלי-שיר
<p class="verse">
6:6 השתים במזרקי יין וראשית שמנים ימשחו ולא נחלו על-שבר יוסף
<p class="verse">
6:7 לכן עתה יגלו בראש גלים וסר מרזח סרוחים
<p class="verse">
6:8 נשבע אדני יהוה בנפשו נאם-יהוה אלהי צבאות מתאב אנכי את-גאון יעקב וארמנתיו שנאתי והסגרתי עיר ומלאה
<p class="verse">
6:9 והיה אם-יותרו עשרה אנשים בבית אחד ומתו
<p class="verse">
6:10 ונשאו דודו ומסרפו להוציא עצמים מן-הבית ואמר לאשר בירכתי הבית העוד עמך ואמר אפס ואמר הס כי לא להזכיר בשם יהוה
<p class="verse">
6:11 כי-הנה יהוה מצוה והכה הבית הגדול רסיסים והבית הקטן בקעים
<p class="verse">
6:12 הירצון בסלע סוסים אם-יחרוש בבקרים כי-הפכתם לראש משפט ופרי צדקה ללענה
<p class="verse">
6:13 השמחים ללא דבר האמרים הלוא בחזקנו לקחנו לנו קרנים
<p class="verse">
6:14 כי הנני מקים עליכם בית ישראל נאם-יהוה אלהי הצבאות גוי ולחצו אתכם מלבוא חמת עד-נחל הערבה
<p class="verse">
7:1 כה הראני אדני יהוה והנה יוצר גבי בתחלת עלות הלקש והנה-לקש אחר גזי המלך
<p class="verse">
7:2 והיה אם-כלה לאכול את-עשב הארץ ואמר אדני יהוה סלח-נא מי יקום יעקב כי קטן הוא
<p class="verse">
7:3 נחם יהוה על-זאת לא תהיה אמר יהוה
<p class="verse">
7:4 כה הראני אדני יהוה והנה קרא לרב באש אדני יהוה ותאכל את-תהום רבה ואכלה את-החלק
<p class="verse">
7:5 ואמר אדני יהוה חדל-נא מי יקום יעקב כי קטן הוא
<p class="verse">
7:6 נחם יהוה על-זאת גם-היא לא תהיה אמר אדני יהוה
<p class="verse">
7:7 כה הראני והנה אדני נצב על-חומת אנך ובידו אנך
<p class="verse">
7:8 ויאמר יהוה אלי מה-אתה ראה עמוס ואמר אנך ויאמר אדני הנני שם אנך בקרב עמי ישראל לא-אוסיף עוד עבור לו
<p class="verse">
7:9 ונשמו במות ישחק ומקדשי ישראל יחרבו וקמתי על-בית ירבעם בחרב
<p class="verse">
7:10 וישלח אמציה כהן בית-אל אל-ירבעם מלך-ישראל לאמר קשר עליך עמוס בקרב בית ישראל לא-תוכל הארץ להכיל את-כל-דבריו
<p class="verse">
7:11 כי-כה אמר עמוס בחרב ימות ירבעם וישראל גלה יגלה מעל אדמתו
<p class="verse">
7:12 ויאמר אמציה אל-עמוס חזה לך ברח-לך אל-ארץ יהודה ואכל-שם לחם ושם תנבא
<p class="verse">
7:13 ובית-אל לא-תוסיף עוד להנבא כי מקדש-מלך הוא ובית ממלכה הוא
<p class="verse">
7:14 ויען עמוס ויאמר אל-אמציה לא-נביא אנכי ולא בן-נביא אנכי כי-בוקר אנכי ובולס שקמים
<p class="verse">
7:15 ויקחני יהוה מאחרי הצאן ויאמר אלי יהוה לך הנבא אל-עמי ישראל
<p class="verse">
7:16 ועתה שמע דבר-יהוה אתה אמר לא תנבא על-ישראל ולא תטיף על-בית ישחק
<p class="verse">
7:17 לכן כה-אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על-אדמה טמאה תמות וישראל גלה יגלה מעל אדמתו
<p class="verse">
8:1 כה הראני אדני יהוה והנה כלוב קיץ
<p class="verse">
8:2 ויאמר מה-אתה ראה עמוס ואמר כלוב קיץ ויאמר יהוה אלי בא הקץ אל-עמי ישראל לא-אוסיף עוד עבור לו
<p class="verse">
8:3 והילילו שירות היכל ביום ההוא נאם אדני יהוה רב הפגר בכל-מקום השליך הס
<p class="verse">
8:4 שמעו-זאת השאפים אביון ולשבית ענוי-ארץ
<p class="verse">
8:5 לאמר מתי יעבר החדש ונשבירה שבר והשבת ונפתחה-בר להקטין איפה ולהגדיל שקל ולעות מאזני מרמה
<p class="verse">
8:6 לקנות בכסף דלים ואביון בעבור נעלים ומפל בר נשביר
<p class="verse">
8:7 נשבע יהוה בגאון יעקב אם-אשכח לנצח כל-מעשיהם
<p class="verse">
8:8 העל זאת לא-תרגז הארץ ואבל כל-יושב בה ועלתה כאר כלה ונגרשה ונשקה כיאור מצרים
<p class="verse">
8:9 והיה ביום ההוא נאם אדני יהוה והבאתי השמש בצהרים והחשכתי לארץ ביום אור
<p class="verse">
8:10 והפכתי חגיכם לאבל וכל-שיריכם לקינה והעליתי על-כל-מתנים שק ועל-כל-ראש קרחה ושמתיה כאבל יחיד ואחריתה כיום מר
<p class="verse">
8:11 הנה ימים באים נאם אדני יהוה והשלחתי רעב בארץ לא-רעב ללחם ולא-צמא למים כי אם-לשמע את דברי יהוה
<p class="verse">
8:12 ונעו מים עד-ים ומצפון ועד-מזרח ישוטטו לבקש את-דבר-יהוה ולא ימצאו
<p class="verse">
8:13 ביום ההוא תתעלפנה הבתולת היפות והבחורים בצמא
<p class="verse">
8:14 הנשבעים באשמת שמרון ואמרו חי אלהיך דן וחי דרך באר-שבע ונפלו ולא-יקומו עוד
<p class="verse">
9:1 ראיתי את-אדני נצב על-המזבח ויאמר הך הכפתור וירעשו הספים ובצעם בראש כלם ואחריתם בחרב אהרג לא-ינוס להם נס ולא-ימלט להם פליט
<p class="verse">
9:2 אם-יחתרו בשאול משם ידי תקחם ואם-יעלו השמים משם אורידם
<p class="verse">
9:3 ואם-יחבאו בראש הכרמל משם אחפש ולקחתים ואם-יסתרו מנגד עיני בקרקע הים משם אצוה את-הנחש ונשכם
<p class="verse">
9:4 ואם-ילכו בשבי לפני איביהם משם אצוה את-החרב והרגתם ושמתי עיני עליהם לרעה ולא לטובה
<p class="verse">
9:5 ואדני יהוה הצבאות הנוגע בארץ ותמוג ואבלו כל-יושבי בה ועלתה כיאר כלה ושקעה כיאר מצרים
<p class="verse">
9:6 הבונה בשמים מעלותו ואגדתו על-ארץ יסדה הקרא למי-הים וישפכם על-פני הארץ יהוה שמו
<p class="verse">
9:7 הלוא כבני כשיים אתם לי בני ישראל נאם-יהוה הלוא את-ישראל העליתי מארץ מצרים ופלשתיים מכפתור וארם מקיר
<p class="verse">
9:8 הנה עיני אדני יהוה בממלכה החטאה והשמדתי אתה מעל פני האדמה אפס כי לא השמיד אשמיד את-בית יעקב נאם-יהוה
<p class="verse">
9:9 כי-הנה אנכי מצוה והנעותי בכל-הגוים את-בית ישראל כאשר ינוע בכברה ולא-יפול צרור ארץ
<p class="verse">
9:10 בחרב ימותו כל חטאי עמי האמרים לא-תגיש ותקדים בעדינו הרעה
<p class="verse">
9:11 ביום ההוא אקים את-סכת דויד הנפלת וגדרתי את-פרציהן והרסתיו אקים ובניתיה כימי עולם
<p class="verse">
9:12 למען יירשו את-שארית אדום וכל-הגוים אשר-נקרא שמי עליהם נאם-יהוה עשה זאת
<p class="verse">
9:13 הנה ימים באים נאם-יהוה ונגש חורש בקצר ודרך ענבים במשך הזרע והטיפו ההרים עסיס וכל-הגבעות תתמוגגנה
<p class="verse">
9:14 ושבתי את-שבות עמי ישראל ובנו ערים נשמות וישבו ונטעו כרמים ושתו את-יינם ועשו גנות ואכלו את-פריהם
<p class="verse">
9:15 ונטעתים על-אדמתם ולא ינתשו עוד מעל אדמתם אשר נתתי להם אמר יהוה אלהיך
<p class="verse">

</body></html>
