
<html><head>
<title>Hebrew Old Testament - Habakkuk</title>
<link rel="stylesheet" type="text/css" href="https://ccel.org/ss/ThML10.css">
<meta http-equiv="Content-Type" content="text/html; charset=utf-8">
<style type=text/css>
p.verse	{margin-top:0in; margin-left: 0.3in; text-indent: -0.3in; }
</style>
</head>
<body>
<h1>Habakkuk</h1>
<p class="verse">
1:1 המשא אשר חזה חבקוק הנביא
<p class="verse">
1:2 עד-אנה יהוה שועתי ולא תשמע אזעק אליך חמס ולא תושיע
<p class="verse">
1:3 למה תראני און ועמל תביט ושד וחמס לנגדי ויהי ריב ומדון ישא
<p class="verse">
1:4 על-כן תפוג תורה ולא-יצא לנצח משפט כי רשע מכתיר את-הצדיק על-כן יצא משפט מעקל
<p class="verse">
1:5 ראו בגוים והביטו והתמהו תמהו כי-פעל פעל בימיכם לא תאמינו כי יספר
<p class="verse">
1:6 כי-הנני מקים את-הכשדים הגוי המר והנמהר ההולך למרחבי-ארץ לרשת משכנות לא-לו
<p class="verse">
1:7 אים ונורא הוא ממנו משפטו ושאתו יצא
<p class="verse">
1:8 וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו יעפו כנשר חש לאכול
<p class="verse">
1:9 כלה לחמס יבוא מגמת פניהם קדימה ויאסף כחול שבי
<p class="verse">
1:10 והוא במלכים יתקלס ורזנים משחק לו הוא לכל-מבצר ישחק ויצבר עפר וילכדה
<p class="verse">
1:11 אז חלף רוח ויעבר ואשם זו כחו לאלהו
<p class="verse">
1:12 הלוא אתה מקדם יהוה אלהי קדשי לא נמות יהוה למשפט שמתו וצור להוכיח יסדתו
<p class="verse">
1:13 טהור עינים מראות רע והביט אל-עמל לא תוכל למה תביט בוגדים תחריש בבלע רשע צדיק ממנו
<p class="verse">
1:14 ותעשה אדם כדגי הים כרמש לא-משל בו
<p class="verse">
1:15 כלה בחכה העלה יגרהו בחרמו ויאספהו במכמרתו על-כן ישמח ויגיל
<p class="verse">
1:16 על-כן יזבח לחרמו ויקטר למכמרתו כי בהמה שמן חלקו ומאכלו בראה
<p class="verse">
1:17 העל כן יריק חרמו ותמיד להרג גוים לא יחמול
<p class="verse">
2:1 על-משמרתי אעמדה ואתיצבה על-מצור ואצפה לראות מה-ידבר-בי ומה אשיב על-תוכחתי
<p class="verse">
2:2 ויענני יהוה ויאמר כתוב חזון ובאר על-הלחות למען ירוץ קורא בו
<p class="verse">
2:3 כי עוד חזון למועד ויפח לקץ ולא יכזב אם-יתמהמה חכה-לו כי-בא יבא לא יאחר
<p class="verse">
2:4 הנה עפלה לא-ישרה נפשו בו וצדיק באמונתו יחיה
<p class="verse">
2:5 ואף כי-היין בוגד גבר יהיר ולא ינוה אשר הרחיב כשאול נפשו והוא כמות ולא ישבע ויאסף אליו כל-הגוים ויקבץ אליו כל-העמים
<p class="verse">
2:6 הלוא-אלה כלם עליו משל ישאו ומליצה חידות לו ויאמר הוי המרבה לא-לו עד-מתי ומכביד עליו עבטיט
<p class="verse">
2:7 הלוא פתע יקומו נשכיך ויקצו מזעזעיך והיית למשסות למו
<p class="verse">
2:8 כי אתה שלות גוים רבים ישלוך כל-יתר עמים מדמי אדם וחמס-ארץ קריה וכל-ישבי בה
<p class="verse">
2:9 הוי בצע בצע רע לביתו לשום במרום קנו להנצל מכף-רע
<p class="verse">
2:10 יעצת בשת לביתך קצות-עמים רבים וחוטא נפשך
<p class="verse">
2:11 כי-אבן מקיר תזעק וכפיס מעץ יעננה
<p class="verse">
2:12 הוי בנה עיר בדמים וכונן קריה בעולה
<p class="verse">
2:13 הלוא הנה מאת יהוה צבאות וייגעו עמים בדי-אש ולאמים בדי-ריק יעפו
<p class="verse">
2:14 כי תמלא הארץ לדעת את-כבוד יהוה כמים יכסו על-ים
<p class="verse">
2:15 הוי משקה רעהו מספח חמתך ואף שכר למען הביט על-מעוריהם
<p class="verse">
2:16 שבעת קלון מכבוד שתה גם-אתה והערל תסוב עליך כוס ימין יהוה וקיקלון על-כבודך
<p class="verse">
2:17 כי חמס לבנון יכסך ושד בהמות יחיתן מדמי אדם וחמס-ארץ קריה וכל-ישבי בה
<p class="verse">
2:18 מה-הועיל פסל כי פסלו יצרו מסכה ומורה שקר כי בטח יצר יצרו עליו לעשות אלילים אלמים
<p class="verse">
2:19 הוי אמר לעץ הקיצה עורי לאבן דומם הוא יורה הנה-הוא תפוש זהב וכסף וכל-רוח אין בקרבו
<p class="verse">
2:20 ויהוה בהיכל קדשו הס מפניו כל-הארץ
<p class="verse">
3:1 תפלה לחבקוק הנביא על שגינות
<p class="verse">
3:2 יהוה שמעתי שמעך יראתי יהוה פעלך בקרב שנים חייהו בקרב שנים תודיע ברגז רחם תזכור
<p class="verse">
3:3 אלוה מתימן יבוא וקדוש מהר-פארן סלה כסה שמים הודו ותהלתו מלאה הארץ
<p class="verse">
3:4 ונגה כאור תהיה קרנים מידו לו ושם חביון עזה
<p class="verse">
3:5 לפניו ילך דבר ויצא רשף לרגליו
<p class="verse">
3:6 עמד וימדד ארץ ראה ויתר גוים ויתפצצו הררי-עד שחו גבעות עולם הליכות עולם לו
<p class="verse">
3:7 תחת און ראיתי אהלי כושן ירגזון יריעות ארץ מדין
<p class="verse">
3:8 הבנהרים חרה יהוה אם בנהרים אפך אם-בים עברתך כי תרכב על-סוסיך מרכבתיך ישועה
<p class="verse">
3:9 עריה תעור קשתך שבעות מטות אמר סלה נהרות תבקע-ארץ
<p class="verse">
3:10 ראוך יחילו הרים זרם מים עבר נתן תהום קולו רום ידיהו נשא
<p class="verse">
3:11 שמש ירח עמד זבלה לאור חציך יהלכו לנגה ברק חניתך
<p class="verse">
3:12 בזעם תצעד-ארץ באף תדוש גוים
<p class="verse">
3:13 יצאת לישע עמך לישע את-משיחך מחצת ראש מבית רשע ערות יסוד עד-צואר סלה
<p class="verse">
3:14 נקבת במטיו ראש פרזו יסערו להפיצני עליצתם כמו-לאכל עני במסתר
<p class="verse">
3:15 דרכת בים סוסיך חמר מים רבים
<p class="verse">
3:16 שמעתי ותרגז בטני לקול צללו שפתי יבוא רקב בעצמי ותחתי ארגז אשר אנוח ליום צרה לעלות לעם יגודנו
<p class="verse">
3:17 כי-תאנה לא-תפרח ואין יבול בגפנים כחש מעשה-זית ושדמות לא-עשה אכל גזר ממכלה צאן ואין בקר ברפתים
<p class="verse">
3:18 ואני ביהוה אעלוזה אגילה באלהי ישעי
<p class="verse">
3:19 יהוה אדני חילי וישם רגלי כאילות ועל במותי ידרכני למנצח בנגינותי
<p class="verse">

</body></html>
